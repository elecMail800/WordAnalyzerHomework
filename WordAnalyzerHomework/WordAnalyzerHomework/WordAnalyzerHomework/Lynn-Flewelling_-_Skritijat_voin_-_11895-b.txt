	Лин Флюълинг
	Скритият воин


	Бъдещето на принц Тобин изглежда ясно — един племенник на краля и братовчед на престолонаследника няма големи шансове за скаланския престол. Но образът, който една планинска вещица му е показала, нашепва друго: в повърхността на езеро той е зърнал истинското си лице — и скритото си призвание…
	Сега Тобин е принуден да носи бреме, което е неспособен да сподели дори с най-близкия си приятел. Той е орисан да властва, но може да го стори едва когато възвърне истинската си женска форма. Получил тялото на момче с помощта на тъмна магия, Тобин е единствената надежда за жителите на Скала. Властта на узурпатора Ериус все още не е заличила спомена за времето, когато страната е благоденствала под управлението на династия от кралици воини. И все още не е погинала вярата, че единствено жена би могла да сложи край на войните, глада и епидемиите, опустошаващи кралството. За да стихне гневът на боговете, докарал това проклятие, узурпаторът трябва да бъде отстранен. Но само неколцина магьосници и вещици са склонни да помагат в това начинание.
	Заедно с неподозиращия, но неизменно верен Ки, Тобин трябва да извърши предателство срещу единствените си живи роднини. Той трябва да отстрани маските от лицата на скаланските първенци, за да разкрие развалата им — преди да може да разкрие силата на жената в себе си.

	Дебютната творба на Лин Флюълинг, „Късмет в сенките“ е избрана от Locus за „Препоръчван първи роман“ и сред финалистите за наградата Compton Crook. „Луната на предателя“, третата книга от поредицата й „Нощният бегач“ е финалист за наградата Spectrum през 2000 г. Книгите от въпросната поредица са публикувани в осем държави, сред които Русия и Чехия.
	Понастоящем Флюълинг живее със семейството си в Ийст Аурора, щата Ню Йорк. Повече за нея можете да научите на адрес www.sff.net/people/Lynn.Flewelling



	На баща ми



>
	{img:karta_1.png|Карта полуострови}
	{img:karta_2.png|Карта полуостров Скала}


	Част първа


	Избягах от Еро като ужасено момче, а се завърнах със знанието, че съм момиче, обвито в чужда кожа.
	Кожата на брат ми.
	След като Лел ми показа парченцата кост, вшити в парцалената кукла на майка ми, и ми позволи да зърна същинското си лице, започнах да чувствам тялото си като маска. Истинската ми същина оставаше скрита под тънък воал плът.
	Случилото се непосредствено след това и до днес се е запазило с неяснота в съзнанието ми. Помня как стигнах дома на Лел. Помня как погледнах във водата, от която ме гледаше отражението на ужасено момиче. И толкова.
	Когато впоследствие се събудих в старата си стая в имението, у мен бе останал единствено смътен спомен от пробождането на сребърната игла. И някакви откъслечни фрагменти от видение.
	Ала все още се радвах, че притежавам тялото на момче. Дълго пазих благодарността си. И все пак дори тогава, прекалено млада и несклонна да приема истината, виждах лицето на брат ми да поглежда към мен от огледалото. Единствено очите бяха мои — и родилният белег върху ръката ми. Тези признаци ми позволяваха да помня истинското лице, което Лел ми бе показала, леко размито от милващите езерото вълни — лице, което тогава все още не можех да разкрия или приема.
	Именно с това чуждо лице щях за първи път да се изправя срещу човека, който несъзнателно бе определил моята съдба, съдбата на Ки и дори тази на Аркониел. Много преди някой от трима ни да се е родил.



	Глава първа

	Съзнанието на Тобин постепенно се отърсваше от мрачните сънища, за да установи миризмата на телешки бульон и мълвенето на тихи гласове. Тези възприятия разсякоха мрака, за да се превърнат в маяк, който го отведе към събуждането му. Това беше гласът на Нари. Но какво правеше дойката му в Еро?
	Тобин отвори очи, за да установи със смесица от облекчение и объркване, че се намира в старата си стая. Близо до отворения прозорец бе оставен мангал, хвърлящ червеникаво сияние около месинга си. Малката нощна лампа сияеше по-светло, покривайки тавана с танцуващи сенки. Чаршафите и нощната му риза ухаеха на лавандула и свежест. Вратата бе затворена, ала отвъд нея пак долиташе гласът на Нари.
	Все още замаян от съня, Тобин плъзна поглед из стаята. За момента просто се наслаждаваше на завръщането си. Няколко от старите му восъчни фигурки все още стояха на перваза, ъгълът край вратата бе приютил дървените тренировъчни мечове. Паяците не си бяха губили времето под гредите на тавана — огромни паяжини, фини като дантела, леко се поклащаха на течението.
	На масичката край леглото бе оставена купа с приготвена лъжица. Онази лъжица, с която Нари винаги го хранеше, когато той се разболееше.
	_Болен ли съм?_
	Може би отиването в Еро бе представлявало кошмар, породен от треска, замаяно си помисли Тобин. Може би същото се отнасяше и за смъртта на родителите му? Той изпитваше известна болка, предимно в средата на гръдния кош, но иначе се чувстваше по-скоро гладен, отколкото болен.
	Посягащото към купата момче зърна нещо, което не остави и следа от сънитите му мечти.
	Парцалената кукла на майка му лежеше върху сандъка с дрехите му. Дори от мястото си в леглото Тобин можеше да различи новия бял конец, стегнал снагата на куклата.
	Момчето вкопчи пръсти в юргана си, дирейки опора срещу внезапно нахлулите образи. Последното нещо, което помнеше ясно, бе как лежи в дъба на Лел. Вещицата бе разпорила куклата, за да му покаже парченца бебешка кост — костите на брат му — скрити сред пълнежа. С помощта на едно от тези парченца дивата жена отново бе обвързала душата на брата към тази на Тобин.
	С треперещи пръсти той пъхна ръка в яката на нощната си риза и плахо докосна болезненото място в гърдите. Да, там беше — белег, разположен между гърдите, където Лел го беше зашила като разпрана дреха. Възглавничките на пръстите му усещаха шевовете, но кръв нямаше. И раната бе почти зараснала, а не раздразнена като онази в гърдите на брат му. Тобин продължи да опипва, докато не откри парченцето кост, вшито под кожата му. Дори можеше да го размества, като клатещ се млечен зъб.
	И кожата е силна, но костта е още по-силна. Така бе казала Лел.
	Тобин притисна брадичка към гърдите си, за да погледне надолу. Нито шевовете, нито малката издутина бяха видими. Както преди, никой не можеше да открие следи от стореното му.
	Споменът за лика на брат му донесе вълна замайване. Другото момче бе висяло точно над него, гледащо надолу, и бавно се бе спускало. Лицето на духа бе сгърчвано от болка. Кървави сълзи се бяха спускали от черните очи и оголената рана на гръдта му.
	_Мирувай, кийса. Мъртви не познава болка._ Но Лел бе грешала.
	Тобин се отпусна обратно в леглото си и отчаяно се втренчи в куклата. Толкова години я бе крил и бе умирал от срам срещу евентуалното й намиране, а сега тя бе останала на видно място.
	Но как се бе озовала тук? Той много ясно помнеше, че не я бе взел със себе си от Еро.
	Внезапно стреснат от неразбираема причина, той едва не повика Нари, но срамът го спря. Той бе кралски компаньон — прекалено голям, за да се свива в пазвата на дойката си.
	А и какво щеше да каже тя за куклата? Сигурно вече я бе зърнала. Веднъж духът му беше показал с какво отвращение биха реагирали останалите, ако научеха за кукленото съществуване. Само момичетата си играеха с кукли…
	Пламъкът на лампата се размаза в насълзените му очи.
	— Не съм момиче — прошепна Тобин.
	— Момиче си.
	Брат му стоеше край леглото, макар че Тобин не бе изрекъл призоваващите думи. Хладното присъствие на призрака се разгърна край него.
	— Не! — Лежащият си запуши ушите. — Зная кой съм!
	— Аз съм момчето — просъска брат му. И със злобен поглед добави обръщение. — Сестро.
	— Не! — Тобин потръпна и зарови лице във възглавницата. — Не, не, не и не!
	Внимателни ръце го обгърнаха. Нари го притискаше силно и го галеше по главата.
	— Какво ти е, милото ми? Какво не е наред?
	Тя все още бе облечена в работните си дрехи, но бе разпуснала косата си. Братът все още беше тук, но Нари не го забелязваше.
	За момент Тобин остана вкопчен в нея, скривайки лице в рамото й, както някога. Сетне гордостта го накара да се отдръпне.
	— Ти си знаела — прошепна той, припомнил си. — Лел ми каза. Винаги си знаела! Защо не си ми казала?
	— Защото аз й наредих да не го прави.
	Айя пристъпи сред светлината. Част от сбръчканото й лице остана в сянка, но дори и да бе скрито изцяло, Тобин пак щеше да разпознае сивкавата плитка, спускаща се до кръста й.
	Братът също я позна. Той изчезна, ала миг по-късно куклата отхвърча от сандъка, за да удари старицата по лицето. Дървените мечове също полетяха към нея, но магьосницата ги спря, повдигайки ръка. Духът не спря — тежкият гардероб започна да се поклаща заплашително, скърцайки към нея.
	— Престани! — извика Тобин.
	Мебелта затихна. Духът отново изникна край кревата, впервайки поглед на изпепеляваща омраза към старицата. Айя потръпна, но не отстъпи.
	— И ти ли го виждаш?
	— Да. Той не се е отделял от теб откакто Лел приключи с новото обвързване.
	— А ти, Нари?
	Дойката потръпна.
	— Не, слава на светлината. Но го усещам.
	Тобин отново погледна към магьосницата:
	— Лел заяви, че ти си я накарала да го направи. Ти си искала да изглеждам като брат си!
	— Сторих това, което Илиор изискваше от мен. — Айя приседна на ръба на леглото. От тази позиция светлината падаше върху цялото й лице. Тя изглеждаше уморена и стара, но в очите й продължаваше да се чете суровост, която го караше да се радва на присъствието на Нари. — Това беше нейната воля. Сторих го за теб и за Скала. Наближава денят, в който ти трябва да се възкачиш на престола, Тобин. Също както трябваше да стори майка ти.
	— Не искам!
	— Напълно те разбирам, дете. — Магьосницата въздъхна, лицето й изгуби част от суровостта си. — Изобщо не беше планирано да узнаваш толкова рано. Сигурно знанието те е шокирало, особено предвид обстоятелствата, които го придружаваха.
	Тобин сведе поглед. Бе сметнал, че стичащата се между краката му кръв е чумна проява. А се беше оказало, че истината е далеч по-смразяваща.
	— Дори Лел бе изненадана. Аркониел ми каза, че тя ти е показала истинското ти лице, преди да поднови магията.
	— Това е истинското ми лице!
	— Моето лице! — озъби се братът.
	Нари подскочи. Изглежда дори тя бе чула думите му.
	Тобин внимателно се вгледа в призрака. За пръв път от много време насам духът изглеждаше далеч по-плътен, почти истински. Сега той осъзна, че вече чува същинския глас на брат си, а не шепота му в главата си.
	— Присъствието му е потискащо — каза Айя. — Би ли го отпратил? И го помоли този път да не обръща мястото нагоре с краката.
	Тобин се изкушаваше да откаже, но заради Нари прошепна думите, на които Лел го бе научила.
	— Кръв, моя кръв. Плът, моя плът. Кост, моя кост.
	Братът изчезна, отнасяйки хладината си със себе си.
	— Така е по-добре! — Нари взе празната купа, доближи се до мангала и насипа от котлето с бульон, оставено над него. — Хапни. От дни почти нищо не си ял.
	Загърбвайки предложената му лъжица, Тобин взе купата с две ръце и започна да пие. Това бе специалният укрепващ бульон на готвачката, смесващ телешко, магданоз, вино, мляко и целителни билки.
	Нари отнесе изпразнената купа и отново я напълни. А Айя се приведе и вдигна хвърлената кукла, за да я постави в скута си. Приглади неравните крайници и замислено се загледа в грубо изрисуваното лице.
	Заради изникналата в гърлото му буца Тобин остави купата. Колко пъти бе виждал майка си да седи именно така? Очите му отново започнаха да се насълзяват. Принцесата бе изработила куклата, за да запази близо до себе си духа на убития си син. Него бе съзирала Ариани, когато бе впивала поглед в парцаленото телце. Него бе прегръщала, милвала и отнасяла навсякъде със себе си. До деня, в който се бе хвърлила от прозореца на кулата.
	Винаги него.
	Никога Тобин.
	Дали и нейният дух все още бе тук?
	Нари забеляза треперенето му и отново го прегърна. Този път той й позволи.
	— Наистина ли Илиор ти е казала да ми причиниш това? — прошепна Тобин.
	Айя кимна тъжно.
	— Светлата се обърна към мен чрез Африйския оракул. Знаеш какво е това, нали?
	— Същият оракул, който наредил на крал Телатимос да предаде короната на дъщеря си.
	— Точно така. Сега Скала отново се нуждае от кралица, чистокръвна кралица, която да защитава земите ни. Обещавам ти, един ден ще разбереш всичко.
	Нари го целуна по косата.
	— Сторихме го, за да те защитим, чедо.
	Мисълта за съучастничеството й го накара да се измъкне от прегръдките й, да се отдръпне към таблата на леглото и да придърпа крака към себе си — дълги, момчешки, силни крака.
	— Но защо? — Той отново докосна белега, а сетне изтръпна в осъзнаването на липсата. — Печатът на татко и пръстенът на мама! Бях ги окачил…
	— Тук са. — Нари извади верижката от джоба на престилката си и му я подаде.
	Тобин обгърна спомените в шепата си. Печатът, черен камък, вложен в златен пръстен, носеше дъбовия герб на Атион, огромното имение, което Тобин понастоящем притежаваше, но никога не бе виждал.
	Другият пръстен бе принадлежал на майка му, сватбен подарък от баща му. Златният обков бе оформен от дребни листенца. Неговият камък бе аметист, съдържащ профилите на родителите му. Тобин бе прекарвал часове, взирайки се в портрета — той никога не бе виждал родителите си щастливи.
	— Къде си намерил този пръстен? — тихо попита магьосницата.
	— В дупка под едно дърво.
	— Какво дърво?
	— Изсъхнал кестен в задния двор на къщата на майка ми в Еро. — Тобин повдигна глава, за да установи, че Айя го наблюдава много внимателно. — Край лятната кухня.
	— Да. Мястото, където Аркониел е погребал брат ти.
	_И мястото, където майка ми и Лел са го изровили отново_, помисли си той. Може би тогава Ариани бе изгубила пръстена.
	— Родителите ми знаеха ли какво си ми сторила?
	Той не пропусна бързия и остър поглед, който Айя хвърли към Нари, преди да отговори:
	— Да. Знаеха.
	Сърцето на Тобин се сви.
	— И са ти позволили?
	— Преди да се родиш, баща ти ме помоли да те защитя. Той разбираше думите на оракула и се подчини безпрекословно. Сигурна съм, че той ти е казвал за пророчеството, което оракулът е дал на крал Телатимос.
	— Да.
	За момент магьосницата замълча.
	— С майка ти беше различно. Тя не беше силна и раждането бе много трудно. Освен това тя така и не преживя смъртта на брат ти.
	Тобин трябваше да преглътне мъчително, преди да попита:
	— Затова ли тя ме ненавиждаше толкова?
	— Тя никога не те е ненавиждала, дете. Никога! — Дойката притисна ръка към сърцето си. — Просто разсъдъкът й бе помрачен.
	— Достатъчно за днес — заяви Айя. — Тобин все още не се е възстановил. Спа непробудно почти два дни.
	— Два? — Тобин погледна към прозореца. Тънък полумесец го бе придружавал по пътя му, а сега луната бе наляла отрязъка си. — Кой ден сме днес?
	— Двадесет и първи ерасин, чедо. Ти проспа рождения си ден — рече Нари. — Ще кажа на готвачката да приготви медените сладкиши за утре.
	Тобин удивено поклати глава, все още загледан в луната.
	— Аз бях в гората. Кой ме е отнесъл до дома?
	— Тарин изникна от нищото, понесъл те на ръце, а зад него Аркониел носеше клетия Ки — каза дойката. — Изплаши ме почти до смърт, точно като в деня, когато баща ти…
	— Ки? — прекъсна я Тобин. Замая го завръщането на друг спомен. Във виденията на треската си той се бе озовал над дъба на Лел, гледащ от голяма височина. Бе видял нещо да лежи досами потока, върху сухите листа… — Не, Ки остана в Еро. Внимавах никой да не забележи бягството ми.
	Но тогава хладният страх се разля още по-настойчиво из стомаха му, за да достигне сърцето. В съня му Ки бе лежал на земята, а Аркониел бе ридаел край него.
	— Той е донесъл куклата, нали? Затова ме е последвал.
	— Да, чедо.
	— Значи не е било сън.
	Но защо Аркониел бе плакал?
	Едва след няколко секунди той осъзна, че Нари го разтърсва за рамото и изглежда разтревожена.
	— Тобин? Тобин, какво ти е? Бледен си като…
	— Къде е Ки? — прошепна той и обви ръце около коленете си, подготвяйки се да чуе най-лошото.
	— Точно това ти казвах. — Кръглото лице на дойката бе потъмняло от ново притеснение. — Той спи в старата ти стая с играчки. Ти беше много зле и се мяташе в съня си, а той бе пострадал лошо, затова прецених, че е най-добре двамата да си почивате в отделни стаи.
	Тобин вече не я слушаше. Той се канеше да скочи от леглото и да се отправи към вратата. Но Айя го хвана за ръката.
	— Почакай. Ки още не се е възстановил, Тобин. Лошо си е наранил главата. Аркониел и Тарин се грижат за него.
	Момчето опита да се отскубне, но магьосницата не му позволи.
	— Остави го да си почива. А и през цялото време Тарин не е спрял да обикаля между стаите ви. На идване го видях да спи край леглото на Ки.
	— Пусни ме. Обещавам, че няма да ги будя, искам само да видя Ки!
	— Почакай за момент и ме изслушай. — Айя говореше с изключителна сериозност. — И слушай внимателно, принце, защото това, което ще ти кажа, касае живот и смърт. Не само твоя живот, но и техните.
	Разтреперил се, Тобин приседна на ръба на кревата.
	Айя го пусна и сключи ръце върху куклата, която все още лежеше в скута й.
	— Както казах, не бе предвидено да узнаеш толкова рано. Но вече няма как да се върнем назад, затова ще трябва да запомниш думите, които ще ти кажа. Ки и Тарин не знаят тайната. И не бива да узнават! Аркониел, Лел и Нари са единствените, които знаят същината ти. Това трябва да остане така до момента, в който ще предявиш претенция към онова, което ти принадлежи по право.
	— Тарин не знае? — облекчено попита Тобин. Тарин бе човекът, научил го как да бъде воин.
	— Това бе едно от нещата, които измъчваха баща ти. Той обичаше Тарин точно както ти обичаш Ки. Много му беше трудно да крие такава тайна от приятеля си. Това утежняваше бремето му. Но сега ти трябва да сториш същото.
	— Те никога не биха ме предали.
	— Не съзнателно, разбира се. И Ки, и Тарин са упорити като бика на Сакор. Но магьосниците като Нирин разполагат с методи да узнават неща. Магически методи, Тобин. Дори не се нуждаят от мъчения, за да разчетат и най-съкровените мисли. Ако Нирин заподозре истината, техните съзнания са първите, в които ще надникне.
	Тобин изстина.
	— Мисля, че той ми направи нещо подобно първия път, когато го срещнах. — Той протегна лявата си ръка, приютила родилния белег. — Докосна го, а аз изпитах някакво неприятно усещане.
	Айя се навъси.
	— Да, звучи точно така.
	— Значи той знае!
	— Не, Тобин, защото тогава самият ти все още не си знаел. Допреди няколко дни всеки, надникнал в главата ти, би открил мислите на един млад принц, отнасящи се до соколи, мечове и коне. Това бе намерението ни от самото начало: да те защитим.
	— Ами брат ми? Куклата? Би трябвало да е видял тях.
	— Магията на Лел прикрива тези мисли. Нирин би ги открил единствено, ако ги търси конкретно. До този момент не изглежда да е узнал.
	— Но сега вече зная. Какво ще правя, когато се върна?
	— Погрижи се Нирин да няма основание отново да докосне мислите ти. Пази куклата в тайна, както си постъпвал досега, и неизменно се дръж настрана от него. Аз и Аркониел ще сторим всичко по силите си, за да те защитим. Струва ми се, че е време да бъда видяна със сина на своя покровител.
	— Ще се върнеш в Еро с мен?
	Тя се усмихна и го потупа по рамото.
	— Да. Сега върви да видиш приятелите си.


	Коридорът беше студен, но Тобин не забеляза. Вратата на съседната стая бе леко открехната, хвърляща тънък сноп сияние. Принцът я побутна тихо и влезе.
	Ки спеше в старо високо легло, завит до брадичката в дебели юргани. Дори под слабото сияние на нощната лампа лицето му изглеждаше страшно бледо. Очите му бяха обградени с тъмни кръгове, ленена превръзка обвиваше челото му.
	Тарин бе заспал в креслото до кревата, увил се в наметалото си. Сивеещата му русолява коса се спускаше над раменете. Едноседмична четина скриваше чертите му. Виждайки го, Тобин веднага се почувства по-добре. Винаги се бе чувствал спокоен в присъствието на Тарин.
	Веднага след тази мисъл го прободе скорошното предупреждение на Айя. В тази стая се намираха двамата, които той обичаше повече от всичко. Сега нему се падаше да ги защитава. Споменът за подозрителните кафяви очи на Нирин породи у него пристъп на разпалена привързаност. Лично би убил магьосника, ако той се опиташе да стори нещо на приятелите му.
	Тобин започна да пристъпва на пръсти към леглото, но приближаването му все пак събуди мъжа.
	— Тобин? Слава на светлината! — тихо възкликна Тарин, грабна принца и го притисна към себе си. — В името на Квартата, толкова се притеснявахме! Ти спеше ли, спеше… Как си, момче?
	— По-добре. — Леко засрамен, Тобин внимателно се освободи от прегръдките му.
	Усмивката на Тарин помръкна.
	— Нари каза, че си си внушил, че си чумав. Трябвало е да ме потърсиш, вместо да побягваш така. Всичко би могло да се случи на две сами деца, поели на такъв дълъг път. През целия път насам очаквахме да открием телата ви в някоя канавка.
	— Очаквахме? Кой още е с теб?
	— Кони и останалите стражници, разбира се. И не се опитвай да променяш темата. Същинското ви откриване не представляваше голяма разлика от опасенията ни. — Той хвърли поглед към Ки. Тобин ясно можеше да види притеснението му. — Трябвало е да останете в града. Аркониел и останалите здравата се бяха уплашили. — Но в очите му нямаше гняв. — Здравата ни изплашихте.
	Тобин сведе глава.
	— Съжалявам.
	Тарин отново го прегърна и го потупа по рамото.
	— Важното е, че ви намерихме — каза той с нетипично разчувстван глас.
	— Ки ще се оправи, нали?
	Боецът не отговори. Очите му започнаха да се насълзяват.
	— Тарин?
	Този път мъжът кимна, макар съмнението ясно да личеше върху лицето му.
	— Аркониел казва, че той вероятно скоро ще се събуди.
	Краката на Тобин се подкосиха. Той трябваше да приседне на ръба на фотьойла.
	— Вероятно?
	— Изглежда Ки се е заразил от същата треска като теб, а с удара по главата… — Той внимателно отмести кичур от косата на лежащия. Жълтеникаво петно бе започнало да се просмуква през тъканта на превръзката. — Отново трябва да се смени.
	— Айя каза, че той бил паднал.
	— Да. Здравата си е ударил главата. Аркониел смята… Изглежда онзи демон има заслуга за станалото.
	Леден къс прободе стомаха на Тобин.
	— Бра… _Призракът_ го е наранил?
	— Аркониел мисли, че духът е накарал Ки да пренесе онази кукла.
	Тобин се вкочани. Ако това бе истина, той никога, никога повече нямаше да извиква брат си.
	— Ти… Ти си я видял? Куклата.
	— Да. — Тарин го погледна объркано. — Баща ти смяташе, че тя е паднала заедно с майка ти и е била отнесена от реката. В онзи ден той дори накара част от хората си да я потърсят. Но през цялото време куклата е била у теб, нали? Защо си я криел?
	Дали Тарин знаеше за Лел? Тъй като не беше сигурен, Тобин предостави частична истина.
	— Смятах, че ти и татко ще се срамувате от мен. Куклите са за момичета.
	Тарин се засмя тъжно.
	— Никой не би ти се присмивал за подобен спомен. Жалко е, че това е единствената кукла, която Ариани ти е оставила. Ако искаш, мога да потърся някоя от красивите кукли, които тя изработваше, преди да се разболее. Половината от благородниците в Еро притежават такива.
	Бе имало време, в което Тобин болезнено силно бе желаел именно това. Но той бе искал да получи дара от ръцете й, като доказателство, че тя го обича — или че поне осъзнава съществуването му. Това никога не се бе случило.
	Той поклати глава.
	— Не, не искам друга.
	Може би Тарин разбра, защото не каза нищо повече. Известно време двамата поседяха мълчаливо, загледани в спящия Ки. Тобин копнееше да пролази до него, само че приятелят му изглеждаше толкова болен, че той не се осмели. Мъката не му позволи да остане неподвижен, затова принцът се оттегли обратно в стаята си. Айя и Нари се бяха махнали, което го зарадва. Точно сега не му се говореше с никоя от двете.
	Куклата бе оставена върху леглото, на мястото, където магьосницата бе седяла. Тобин се вторачи в нея, опитващ се да осъзнае случилото се. Изпълни го изпепеляващ гняв, буквално отнел дъха му.
	_Никога повече няма да го призова. Никога!_
	Той сграбчи парцалената кукла, хвърли я в сандъка с дрехите и с все сила затръшна капака.
	— Стой си там!
	След това Тобин се почувства малко по-добре. Нека брат му обитава имението, нека се разполага из всичките му стаи, ако желае. Но нямаше да се върне обратно в Еро.
	На една лавица в гардероба младият принц откри дрехите си. Торбички сушена лавандула и мента изпаднаха от гънките на туниката му, когато я повдигна. Той притисна вълнения плат към лицето си и го подуши. Знаеше, че Нари е оставила билките след изпирането и зашиването на дрехите. Сигурно бе седяла на ръба на леглото му, докато е шиела.
	Тази мисъл отслаби гнева му, този път насочен към дойката. Тобин знаеше, че тя го обича. И той все още я обичаше, въпреки скорошното узнаване за съучастничеството й. Той бързо се облече и безшумно се отправи към горния етаж.


	Няколко лампи все още горяха в ниши по протежение на коридора. През розетъчните прозорци долиташе лунна светлина, ала етажът пак си оставаше мрачен. Аркониел бе отседнал в далечния край на коридора. По пътя Тобин неволно поглеждаше към тежката заключена врата, отвеждаща към кулата.
	Ако се приближеше до нея, дали все още щеше да усети разгневения дух на майка си, изчакващ отвъд? За всеки случай той напредваше от срещуположната страна на коридора.
	Никакъв отклик не последва след почукването върху вратата на спалнята. В следващия момент Тобин забеляза светлината, процеждаща се изпод прага на кабинета до нея. И затова влезе направо.
	Цялото помещение бе изпълнено със сияние, прогонило сенките. Аркониел се бе облакътил на масата край прозореца, потънал в изучаването на някакъв пергамент. Той се сепна при влизането на Тобин и се надигна да го посрещне.
	Момчето се изненада от вида на младия магьосник. Под скулите му личаха хлътнатини, а чертите съответстваха на доскорошен болник. Къдравата му тъмна коса, неизменно рошава, бе започнала да се сплъстява, а туниката му бе смачкана и изцапана с мастило.
	— Най-сетне буден — поде Аркониел, правейки неуспешен опит да звучи жизнерадостно. — Айя разговаря ли с теб?
	— Да. Заръча ми да не казвам никому за това. — Тобин докосна гърдите си, несклонен да конкретизира с думи омразната тайна.
	Магьосникът въздъхна дълбоко и неловко се огледа.
	— Това беше ужасен начин да узнаеш, Тобин. Кълна се в светлината, толкова съжалявам… Никой от нас не подозираше, дори Лел. — Той замлъкна, все още отказващ да погледне към момчето. — Не трябваше да се случи така. Нищо от това не биваше да се случва.
	Тобин никога не бе виждал магьосника толкова разстроен. Поне Аркониел се бе опитал да бъде негов приятел. Не като Айя, която изникваше само когато й изнасяше.
	— Благодаря ти, че си помогнал на Ки — рече накрая той, за да прогони потискащото мълчание.
	Аркониел трепна като зашлевен, а сетне се изсмя нерадостно.
	— Няма за какво да ми благодариш, принце. Просто изпълних дълга си. Как е той, има ли някаква промяна?
	— Все още спи.
	— Спи. — Аркониел отново се приближи до масата, където се зае да размества разни предмети, без да ги поглежда или да обръща внимание на новите им места.
	Страхът на Тобин отново припламна.
	— Той ще се оправи ли? Зная, че не е имал треска. Защо още не се е събудил?
	Магьосникът въртеше дървена пръчица между пръстите си.
	— Възстановяването от подобна рана отнема време.
	— Тарин каза, че според теб брат ми го е наранил.
	— Духът беше с него. Може би е знаел, че куклата ще ни е нужна… Възможно е да е наранил Ки. И ако наистина е така, нямам представа дали е било умишлено. — Той отново започна да мести предмети, сякаш забравил чуждото присъствие. Най-сетне взе документа и го повдигна към Тобин, за да му го покаже. Печатите и почерковият размах не оставяха място за съмнение. Това бе дело на писаря на лорд Орун. — Айя прецени, че трябва аз да ти кажа — унило продължи Аркониел. — Това пристигна вчера. Трябва да се върнеш в Еро веднага щом състоянието ти се подобри достатъчно, за да понесе пътуването. Орун е побеснял, разбира се. Той заплашва отново да пише до краля, за да те принуди да си вземеш друг оръженосец.
	Тобин мрачно се отпусна върху един от столовете. Орун се бе опитвал да смени Ки още от пристигането им в Еро.
	— Но защо? Ки няма вина.
	— Сигурен съм, че Орун не се интересува от същинската вина. Той вижда единствено възможността да постигне отдавнашното си желание — да постави свой човек, който ще е в състояние да те държи под око. — Чародеят разтри вежди и прокара пръсти през косата си, за да я разроши още повече. — За едно можеш да бъдеш сигурен. Орун няма да допусне да се измъкнеш втори път. Сега ще трябва да бъдеш особено внимателен. Никога не давай на него, на Нирин или на когото и да било друг какъвто и да е повод да заподозрат, че ти си нещо повече от осиротелия племенник на краля.
	— Айя вече ме предупреди. Но аз така или иначе се стараех да отбягвам Нирин. Той ме плаши.
	— Мен също — призна Аркониел. Вече изглеждаше по-спокоен. — Мога да те науча как по-добре да скриваш мислите си. — Върху лицето му се появи бледо подобие на усмивка. — Не се притеснявай, свързано е с концентрация. Зная, че не си любител на магията.
	Тобин сви рамене.
	— Изглежда няма как да избягам от нея. — Той мрачно започна да чопли мазол върху показалеца си. — Корин ми каза, че аз съм следващ престолонаследник след него, докато той не се сдобие със свое дете. Затова ли лорд Орун толкова настойчиво се старае да ме контролира?
	— Да. Като цяло. Но за момента той цели контрол над Атион — от твое име, разбира се, но това пак си е контрол. Дебелият Орун е страшно амбициозен. Ако нещо се случи с принц Корин, преди да се е оженил… — Той рязко поклати глава. — Трябва да го държим под око. А ти не се притеснявай за Ки. Орун няма последната дума по този въпрос, колкото и да се надува. Единствено кралят може да вземе подобно решение. Убеден съм, че нещата ще се оправят до завръщането ти.
	— Айя ще ме придружи до Еро. Ще ми се ти да беше на нейно място.
	Аркониел се усмихна. Този път това бе познатата мимика — мила, леко смутена и добронамерена.
	— Ще ми се да можех. Но за момента трябва да остана тук. Гоначите вече са номерирали Айя, но не и мен. Тарин и Ки ще бъдат с теб.
	Виждайки посърналото изражение на момчето, магьосникът коленичи пред него и го хвана за раменете.
	— Не те изоставям, Тобин. Зная, че ти изглежда така, но не го правя. И никога няма да те изоставя. Ако някога ти потрябвам, можеш да бъдеш сигурен, че ще открия начин да се отзова. Когато Орун се поуспокои, може би ще успееш да го убедиш да ти позволява да се прибираш по-често. Сигурен съм, че принц Корин ще се застъпи за теб.
	Това не представляваше голяма утеха, но Тобин все пак кимна.
	— Искам да се срещна с Лел. Ще ме заведеш ли? Нари никога не би ме завела сама, а Тарин все още не знае за нея, нали?
	— Не, макар повече от всякога да ми се иска това да не беше така. — Магьосникът се надигна. — Още утре сутринта ще те заведа, съгласен ли си?
	— Но аз искам да отида сега.
	— Сега? — Аркониел погледна към тъмния прозорец. — Вече минава полунощ. Трябва да си лягаш…
	— Спах дни наред! Не съм уморен.
	Магът отново се усмихна.
	— Но аз съм, а Лел също ще е заспала. Утре призори. Ще тръгнем по светло. Сега ела. Ще те изпратя и ще отида да нагледам Ки. — С посочване той угаси лампите, оставяйки само една. Сетне, изненадвайки Тобин, той потръпна и обви ръце около себе си. — Тук нощем става много потискащо.
	На излизане Тобин не можа да не погледне нервно към вратата на кулата. И можеше да се закълне, че магьосникът също хвърля подобен поглед.


	Глава втора

	Тобин се събуди във фотьойла, със слънце, блестящо в лицето му, и с наметалото на Тарин, внимателно обвито около тялото му. Той се протегна и насочи поглед към леглото на приятеля си.
	Ки не беше помръднал, но бузите му изглеждаха далеч по-розови от преди. Тобин пъхна длан под завивките и откри ръката му. Тя бе топла, друг окуражаващ признак.
	— Чуваш ли ме, Ки? Спиш цяла вечност. Денят е прекрасен, само за езда. Събуди се, моля те.
	— Остави го спи, кийса.
	— Лел? — Тобин се извърна изненадано към вратата. Но тя оставаше затворена. Вещицата се намираше точно зад него, обградена от овал странна светлина. Зад нея се виждаха дървета, храсти и преспи. Наоколо прелитаха снежинки, отпускащи се в гъстата й коса и върху роклята й. Сякаш принцът гледаше към нея през прозорец. Отвъд овалния образ стаята изглеждаше непроменена.
	Удивен, Тобин протегна ръка, но очертанията бързо се отдръпнаха от допира му и се свиха. Единствено лицето на вещицата остана да се вижда.
	— Не! Не докосва — предупреди тя. — Аркониел те доведе. Остави Ки почива.
	Лел изчезна, оставяйки Тобин с отворена уста. Той не разбираше какво е зърнал току-що, но побърза да последва заръката й.
	— Скоро ще се върна — обеща той и се приведе над спящия, за да го целуне леко по превързаното чело. Засрамен от неочаквания си импулс, Тобин бързо излезе и се отправи към стаята на Аркониел, като прескачаше по две стъпала.


	На дневна светлина коридорът изглеждаше съвсем нормален. Вратата към кулата по нищо не се отличаваше от останалите двери. Вратата на работния кабинет стоеше отворена, а от вътрешността му долитаха гласовете на Аркониел и Айя.
	Тобин завари магьосника да оформя плетеница от светлина над масата. Нещо удари стената близо до главата на момчето и тупна на пода. Сепнат, принцът сведе поглед, за да установи, че нещото е обикновено бобово зърно.
	— И това е най-големият ми напредък — оплака се Аркониел. Изглеждаше уморен. Когато зърна Тобин, бръчките му на притеснение се изостриха. — Какво има? Да не би Ки…
	— Той спи. Искам да отида при Лел. Тя ме повика. Каза, че трябва да ме заведеш.
	— Казала? — Аркониел се спогледа с наставницата си, сетне кимна. — Да, ще те заведа.


	Навън валеше сняг, досущ като в образа, който вещицата му беше показала. Едрите снежинки се стопяваха почти веднага при допира си със земята, но оставаха полепнали като глазура по клоните.
	В студа Тобин можеше да види дъха си. Пътят зад имението бе покрит със засъхнали листа, червено-жълт килим, който хрущеше под копитата на Госи. Далеч пред тях върховете блестяха на фона на сивото небе.
	Пътьом, той се опита да обясни на Аркониел видяното.
	— Да, това е нейното прозоречно заклинание, както го нарича — отвърна магьосникът, за когото чутото не представляваше изненада.
	Мърлява, с редеещи зъби, облечена в безформена кафява рокля, украсена с еленови зъби, Лел приличаше по-скоро на просякиня, отколкото на вещица. Тя ги посрещна с широка усмивка:
	— Кийси още не закусвали. Елате, аз ви нахраня.
	Сякаш никоя от онези странности не се бяха случвали, тя просто се обърна и пое сред дърветата. Тобин и Аркониел привързаха конете си и я последваха.
	Убежището на Лел също бе охранявано с магия. За цялото време, през което Тобин я познаваше, той нито веднъж не бе могъл да разбере къде точно в гората се е приютила тя. Интересно дали Аркониел знаеше?
	Лъкатушещият път най-сетне ги отведе до поляната, където се намираше дъбът й. Баба дъб, както вещицата наричаше дървото. Тобин бе забравил колко е голям. Дънерът бе с големината на малка колиба. Огромният ствол се бе разпукал в кухина, която не го бе убила. Самотни червеникави листа все още се поклащаха сред клоните му. Земята под него бе осеяна с жълъди. Близо до отвора, служещ за врата, проблясваше огън. За момент вещицата се скри вътре, за да изникне с купа сушено месо и няколко ябълки.
	Тобин не проявяваше интерес към храната, но Лел постави дървената съдина в ръцете му и отказа да промълви, докато той и Аркониел не се подкрепиха.
	— Сега влезе — каза тя и отново потъна в ствола. Магьосникът се надигна да ги последва, само че вещицата го спря с поглед.
	В средата на естественото помещение гореше втори огън. Лел спусна еленовата кожа, служеща за врата, и се настани на сламеника край огъня, правейки знак на Тобин да седне до нея. Когато принцът го стори, тя обърна лицето му към светлината и го огледа внимателно. Сетне дръпна яката му надолу, за да провери белега.
	— Добре — каза вещицата и посочи към скута му. — Виждал още кръв?
	Тобин се изчерви и поклати глава.
	— Това няма да се случи отново, нали?
	— Някой ден след много време. Но ще чувстваш луна в корем.
	Тобин си спомни болката между хълбоците, която го бе накарала да избяга от Еро.
	— Това не ми е приятно. Боли.
	Лел се засмя.
	— Никое момиче не харесва.
	Тобин потръпна при споменаването на тази дума, а Лел не обърна внимание. Тя протягаше ръка към сенките зад гърба си, за да му подаде малка торбичка със сушени листа.
	— Това акош. Ако болка яви се, направи чай с толкова. Не повече. — С два пръста тя защипа от сухите листа и се престори, че ги поръсва над ръба на въображаема чаша.
	Принцът прибра торбичката под дрехата си и сключи пръсти.
	— Не искам това, Лел. Не искам да бъда момиче. И не искам да бъда… кралица.
	И тази дума му беше трудно да изрече.
	— Ти не промени съдба, кийса.
	— Съдба? Ти си сторила това. Ти и магьосниците!
	— Майка богиня и Светлоносеща така рекли. Те прави съдба.
	Тобин повдигна очи и видя, че тя го наблюдава с тъжен поглед. А Лел посочи към небето и продължи:
	— Богини жестоки към теб. Към теб и брат.
	— Аркониел каза ли ти какво е сторил брат ми? Никога повече няма да го призовавам. Никога! Ще ти донеса куклата. Ти го пази.
	— Не, ти пази. Трябва ти пази. Ваши души сплетени. — Вещицата показно събра пръсти.
	Ръцете на Тобин се свиха в юмруци.
	— Мразя го!
	— Той нужен ти. — Вещицата взе ръцете му в своите и заговори директно в ума му. — Двамата трябва да бъдете заедно, за да се запази магията. Той е озлобен. Но какъв би могъл да бъде, след като е принуден да гледа как ти живееш живота, предназначен за него? Не ти ли е по-лесно да го разбереш сега, когато вече знаеш истината?
	Тобин не искаше да разбира или прощава, само че казаното от нея все пак го засегна.
	— Ти го нарани, когато приши онази кост в мен. Той плачеше с кървави сълзи.
	Лел сгърчи лице в болка.
	— Той не трябваше да остава жив, дете. Сторих всичко, което можех да направя за него, но той не е спирал да тежи на сърцето ми още от самото начало.
	— На теб ли тежал? — избухна принцът. — Теб те нямаше, когато той ме нараняваше, нараняваше родителите ми и се нахвърляше върху слугите… И едва не е убил Ки! — изстреля той на един дъх, преди да избухне в плач. — Виждала ли си Ки? Той повече няма да се събуди.
	— Ще се събуди. А ти ще запазиш куклата и ще се грижиш за брат си.
	Тобин гневно обърса очите си.
	— Не е справедливо!
	— Тихо, кийса — остро каза тя и отдръпна ръцете си. — Божествата не се интересуват от _справедливост_. Нима е справедливо аз да стоя тук, далеч от народа си? Нима е справедливо да се свирам в хралупата на дърво? Правя това заради теб. Всички страдаме заради теб.
	Принцът потръпна като ударен. Тя никога не бе говорила с него по такъв начин. Никой не му бе казвал подобни неща.
	— Ти бъдеш кралица на Скала. Това твоя съдба — продължи гласно тя. — Би ли изоставил народ си? — Вещицата бе възвърнала и предишната си мекота. — Ти млад, кийса. Прекалено млад. Всичко това един ден свърши. Кога махнеш кожа на брат, и двама свободни.
	— Но кога ще стане това?
	— Аз не вижда. Може би Илиор ти каже?
	Лел го помилва по бузата, взе дланта му и я притисна към дясната си гръд. Тя бе мека и тежка под грубия вълнен плат.
	— Един ден ти ще бъдеш жена, кийса. — Думите на вещицата отново докосваха съзнанието му. — Виждам страха в сърцето ти — страх, че ще изгубиш силата си. Но жените също притежават могъщество. Защо мислиш, че твоята лунна богиня е поставила кралици начело на Скала? Всички тези кралици са били воини. Не забравяй това. Жените носят луната в кръвта и в сърцата си.
	Тя докосна китката над дланта си. Тънкият полумесец на нарастваща луна бе изникнал сред кожата, очертан с фини черни ивици.
	— В момента ти си това: зрееща месечина. — Под раздвижения й пръст изникна кръг, докосващ външната извивка на сърпа. — Но когато узрееш в пълнолуние, ще познаеш силата си.
	Под Тобиновото око на артист изглеждаше, че рисунъкът е недовършен: образът на пълната луна трябваше да бъде последван от обърнатия в срещуположна посока смаляващ се сърп. Но Лел отдръпна пръста си и внимателно докосна принца по корема.
	— Ти ще създадеш велики кралици. — В очите й Тобин видя уважение. — Разкажи им за народа ми, Тобин. Научи и магьосниците си.
	— Айя и Аркониел знаят. Потърсили са те, когато са се нуждаели от помощ.
	Лел изсумтя и се отдръпна.
	— Малко като тях — гласно каза тя. От колана си изтегли сребърен нож, убоде левия си палец и изцеди капка кръв. С нея очерта полумесец върху челото на Тобин, който обгради в кръг. — Богиня майка пази теб, кийса. — Тя целуна знака, който бе очертала. — Сега върви.
	Вън Тобин поспря край потока, за да види рисунъка върху челото си. Но над веждите му нямаше нищо — може би очертанията бяха изчезнали под целувката й? За момент той остана загледан във водата, очакващ да види другото лице. Но за негова радост то не се появи.


	Тобин прекара остатъка от деня край Ки, наблюдавайки как Нари и готвачката се суетят около приятеля му, внимателно наливат бульон между устните му и подменят дебелите вълнени одеяла под него, когато се наложеше. Болеше го да вижда оръженосеца си така безпомощен. Ки беше на тринадесет, много над възрастта, оправдаваща подобни грижи.
	Повече от всичко принцът искаше да остане сам, ала сега биваше обграден от постоянно внимание. Първо Тарин му донесе восък за моделиране и остана с него. После сержант Ларис и още неколцина от бойците изникнаха с предложения за игра на ашици, само че на Тобин не му се играеше. Всички те се опитваха да го развеселят, шегуваха се и разговаряха с Ки, ала от всичко това принцът само се чувстваше по-зле. В момента не му се говореше за коне или лов, включително и с Тарин. Струваше му се лъжа да разговаря за подобни неща в този момент. Думите на Лел не му даваха покой, караха го да се чувства като непознат в собственото си тяло. Тайните му бяха заседнали като упорити семенца между зъбите и заплашваха да изхвърчат в първия миг на невнимание.
	— Само изморявате клетия Тобин! — възкликна Нари, изникнала с пореден кат чаршафи за смяна. — Той съвсем скоро се надигна от леглото. Вървете си и го оставете да почива!
	Тя пропъди войниците, но Тарин се задържа.
	— Искаш ли да остана, Тобин?
	Като никога, не му се искаше.
	— Съжалявам. Просто съм уморен.
	— Крайно време е да си лягаш — заяви Нари. — Ще ти донеса малко бульон и нагорещена тухла за краката.
	— Не. Нека остана при него.
	— Тобин може да спи и тук. Онова кресло е добро за подремване. — Смигвайки над рамото си, Тарин внимателно изведе упорстващата Нари.
	Принцът се сви във фотьойла и известно време наблюдава гръдния кош на приятеля си, който се повдигаше бавно. Сетне премести поглед към клепачите му, внушавайки им да се отворят. Накрая се отказа и взе восъка, който Тарин му бе донесъл, откъсна парче и започна да го размачква между дланите си, за да омекне. Приятното ухание и познатият допир бързо го успокоиха. Той започна да оформя малък кон — тези фигурки бяха любимите на Ки. Скоро след пристигането на оръженосеца Тобин му беше дал дървена фигурка в подобна форма, която Ки непрекъснато носеше около врата си. Впоследствие Тобин нееднократно бе предлагал да замени подаръка с друг, плод на нарасналото му умение, ала приятелят му отказваше категорично.
	По време на оформянето на гривата (с нокът) Тобин усети, че някой е застанал на прага. Айя се усмихна, когато той се обърна към нея. Изглежда магьосницата го беше наблюдавала.
	— Може ли да вляза?
	Момчето сви рамене в отговор. Тълкувайки това като покана, възрастната жена си придърпа стол и се приведе, за да разгледа изработваната от него фигурка.
	— Много е красив. Оброк ли е?
	Тобин кимна — възнамеряваше да го дари в домашното светилище. Само че муцуната бе прекалено дълга. Той отщипа част от носа, но пък сега главата стана прекалено къса. В крайна сметка момчето се отказа и смачка цялата фигурка.
	— Просто искам да остана такъв, какъвто съм! — прошепна Тобин.
	— За още известно време действително ще бъде така.
	Принцът докосна лицето си, проследявайки познатите черти. Лицето, показано му от Лел, бе съдържало повече мекота, по-заоблено. Сякаш скулптор бе прибавил малко восък към страните му и ги бе загладил с палец. Но очите си бяха неговите. И сърповидният белег върху брадичката.
	— Ти… виждаш ли… я?
	_Виждаш ли ме_ бе прекалено тежък въпрос. Тобин нервно започна да мачка восъка.
	Айя се засмя.
	— Не, в безопасност си.
	Тобин знаеше, че тя има предвид безопасност от крал Ериус и маговете му, само че не за тях се интересуваше. Какво щяха да кажат Корин и останалите момчета, ако узнаеха? На момичетата не се разрешаваше да бъдат компаньони.
	Айя се надигна да си върви, но спря и погледна към новия кон, оформящ се в ръцете му. От привързана към колана си кесия тя извади няколко меки пера, които му подаде.
	— Бухал — каза Тобин, разпознавайки шарките.
	— Да. За Илиор. Добре ще е понякога да отправяш дарения към Светлоносната. Просто ги изгори.
	Когато тя си отиде, Тобин насипа малко жарава в месинговия съд за дарове и го отнесе до домашното светилище. Там той прошепна молитва към Сакор да помогне на Ки, положи восъчния кон върху въглените и ги раздуха, за да стопи дара. Целият оброк бе погълнат, знак, че богът го е чул. Сетне принцът взе едно от перцата. Не се бе сетил да попита каква молитва е подходяща за този дар, затова просто го остави върху жаравата и прошепна:
	— Илиор, помогни ми. Помогни и на Ки.
	Перото задимя за момент, сетне пламна и рязко изчезна сред зеленикав проблясък. Неочаквани тръпки изпълниха тялото на Тобин. Бог Сакор никога не се бе отзовавал толкова категорично на молбите му. Повече изплашен, отколкото убеден, Тобин изсипа пепелта обратно в камината и забърза към горния етаж.


	Следващият ден почти не се отличаваше от предния, само дето протече по-бавно. Ки все така спеше. На разтревожения Тобин му се струваше, че приятелят му е пребледнял още повече, макар Нари да твърдеше обратното. Принцът изработи двадесет и три конски фигурки, наблюдава как Ларис тренира войниците в двора, подремна във фотьойла. Дори си поигра с фигурките от миниатюрния град, макар да беше прекалено голям за подобна занимавка и бързо да се отдръпваше, когато доловеше нечие приближаване.
	Тарин донесе подноси с вечеря и остана да се храни с него. Тобин все така не бе разговорлив, но и присъствието на Тарин му бе достатъчно. След като се нахраниха, двамата се разположиха на пода, за да играят бакши.
	Леко раздвижване на завивките отвлече вниманието на Тобин от играта. Принцът скочи на крака, приведе се над Ки и сграбчи ръката му.
	— Чуваш ли ме, Ки? Буден ли си?
	Сърцето му подскочи, когато тъмните мигли на приятеля му се раздвижиха.
	— Тоб?
	— И аз също съм тук — каза Тарин, докосвайки го по главата. Ръката му трепереше, но той се усмихваше.
	Оръженосецът немощно се огледа.
	— Учителят Порион… кажете му… че съм прекалено изморен, за да тичам днес.
	— В момента не си в Еро. — Тобин трябваше да положи усилия, за да не смачка в дланта си сграбчената ръка. — Ти ме последва.
	— Какво? Че защо ми е… — Ки се размърда, стараейки се да прогони сънливостта. — А, да. Куклата. — Очите му се разшириха. — Братът! Тобин, видях го.
	— Зная. Съжалявам, че той… — Тобин си прехапа езика. Тарин щеше да чуе всичко. Но как да попречи на Ки да изтърси още нещо?
	— Какво е станало? — промърмори младият оръженосец. — Защо ме боли главата?
	— Не помниш ли? — попита Тарин.
	— Куклата… Помня, че яздех… — Ки отново замлъкна и за момент принцът реши, че приятелят му отново е заспал. Но тогава затворилият очи прошепна: — Намерих ли те, Тоб? Не си спомням нищо след Алистън. Получи ли куклата?
	Тарин допря опакото на дланта си до бузата на Ки и се навъси.
	— Малко е топъл.
	— Гладен съм — промърмори Ки.
	— Това е добър знак — изправи се мъжът. — Ще ти донеса малко сайдер.
	— Месо…
	— Ще започнем със сайдер, за да видим как ще ти понесе.
	— Съжалявам — хрипкаво каза Киротиус, когато двамата останаха сами. — Не трябваше да споменавам за… него.
	— Всичко е наред. Не се притеснявай. — Тобин приседна на леглото и отново взе ръката на приятеля си. — Той нарани ли те?
	Погледът на болника се замъгли.
	— Не зная. Не помня. — И тогава рязко попита: — Защо никога не си ми казвал?
	За един ужасяващ миг Тобин си помисли, че Ки го е видял с Лел и Аркониел и е отгатнал тайната му. И щеше да изтърси истината, ако оръженосецът не бе продължил:
	— Никога нямаше да ти се присмея — прошепна Ки. Погледът му бе тъжен и изпълнен с питане.
	Тобин погледна към сключените им пръсти.
	— В нощта, когато Айя те доведе, духът ми показа видение. Видях как щяха да гледат на мен всички, ако бяха открили куклата. — Той безпомощно сви рамене. — Теб също видях, ти… Страхувах се, че ще си развалиш мнението за мен, ако разбереш.
	Ки слабо изсумтя.
	— Аз не бих повярвал на нищо, което той ми е показал. — Ки се огледа, сякаш за да се убеди, че призракът не е наблизо, сетне прошепна: — Той е зъл. Зная, че ти е близнак, но сякаш нещо у него липсва. — Пръстите му стиснаха ръката на Тобин. — Преди не разбирах защо искаше да донеса куклата тук, но сега зная. Смятал е, че така ще ни скара, Тоб. Той винаги ме е ненавиждал.
	Тобин не можеше да отрече това, не и след случилото се.
	— Но и сам бих те последвал — с известно наскърбление продължи оръженосецът. — Защо избяга сам просто така?
	Принцът обгърна дланта му между своите.
	— Не беше просто така! Помислих, че съм се заразил от Червено-черната смърт. Страхувах се да не заразя теб или Тарин. През целия път насам умирах от страх, че лешокълвачите ще заковат целия дворец и…
	Тобин разтревожено млъкна, защото върху бузата на Ки бе изникнала сълза.
	— Ако действително се беше разболял… ако беше рухнал някъде на пътя… нямаше да го понеса! — накъсано прошепна оръженосецът. — По-скоро бих умрял, отколкото да живея с тази мисъл. — Той се вкопчи в ръката на Тобин. — Никога повече… Никога повече не го прави!
	— Съжалявам, Ки. Няма да се повтори.
	— Закълни се, Тоб. Където и да идеш, аз няма да те изоставя. Закълни се в Квартата.
	Тобин намести ръцете им във воински поздрав.
	— Кълна се в Квартата.
	_Брат ми е грешал_, гневно си помисли той. _Или ме е излъгал нарочно._
	Успокоен, Ки се опита да извърне глава, за да обърше сълзата си, но не успя. Тобин му помогна с крайчеца на одеялото.
	— Благодаря — посрамено каза другият. — Какво в крайна сметка стана?
	Тобин му каза каквото можа, макар да нямаше представа как Ки е открил лагера на Лел. Самият Ки също не помнеше.
	— Чудя се какво ли ще направи Шкембльо?
	— Не се притеснявай. Аз ще обясня случилото се. Вината не е била твоя. — Тъй като приятелят му още не се бе възстановил, Тобин не възнамеряваше да му казва за писмото.
	Ки успокоено затвори очи. Принцът остана до него, докато не реши, че приятелят му е заспал. Но когато понечи да отдръпне ръка, пръстите на Ки в просъница се свиха около неговите.
	— Никога не бих ти се присмивал, Тоб — промърмори той. — Никога.
	Нова сълза изникна между миглите му, за да поеме към ухото.
	Тобин я отстрани с връхчето на показалеца си.
	— Зная.
	— Студено ми е… Ще се вмъкнеш ли?
	Тобин срита обувките си и внимателно се покатери под завивките, стараейки се да не разклаща леглото. Ки промърмори нещо и се обърна с лице към него.
	Тобин наблюдаваше съня му, докато накрая и собствените му клепачи не започнаха да натежават. Може би по някое време Тарин се бе върнал със сайдера, само че и двете момчета не го усетиха.


	Двамата магьосници срещнаха Тарин в коридора, където воинът им съобщи добрата новина. Аркониел едва не се разплака от двойно облекчение: от възстановяването на Ки и от факта, че оръженосецът не си спомня нищо. Не знаеше кому дължи благодарност — на Лел или на духа — но важното бе, че Ки е в безопасност.
	— Мисля, че тази нощ ще имам възможност да спя в леглото на Тобин — каза Тарин, разтъркващ кръста си. — Взех си дозата спане в кресла, а съм убеден, че сега Тобин няма да се отдели от Ки.
	— Заслужил си си почивката — каза Айя. — Аз също възнамерявам да се оттегля. Идваш ли, Аркониел?
	— Ще поостана.
	— Той ще се оправи — окуражително се усмихна тя. — Не се заседявай.
	Тарин я последва към стълбището, но на следващата крачка внезапно се обърна към Аркониел.
	— Имаш ли представа кого момчетата наричат брат?
	Магьосникът изтръпна.
	— Къде си чул това?
	— Ки промърмори нещо подобно, когато дойде на себе си. Нечий брат му дал куклата. Нищо? — Той здравата се прозина и прокара ръка по наболата си брада. — Ясно. Още не е бил на себе си.
	— Несъмнено. — Айя го хвана под ръка и отново го поведе към стълбите. — А може би не си разбрал. Сега ела, преди да си рухнал от умора и да се е наложило да те пренасяме.


	Аркониел изчака домът да утихне, сетне се прокрадна, за да нагледа момчетата. Както бяха предположили, Тобин се бе покатерил в леглото при Ки. Дори и насън той изглеждаше тъжен и изтощен, а Ки се усмихваше. Принцът размърда ръка, дирейки рамото на приятеля си, сякаш за да се увери в присъствието му.
	Магьосникът безсилно се отпусна в креслото, защото нямаше доверие на нозете си. Споменът за стореното от него го измъчваше най-силно нощем. А към този спомен неотдавна се бяха прибавили и мислите за нещо, което за малко да стори.
	През последните няколко дни бе преживял поне стократно онези ужасяващи мигове в гората. Мятайки се нощем, той отново бе съзирал Ки да се приближава към него сред дърветата, разцъфвайки в усмивка, когато бе разпознал приведения над водата Тобин. А може би се бе усмихвал към самия Аркониел? Към него ли бе повдигал ръка в приветствие? Лел веднага бе покрила голия Тобин, но бе ли успяла да реагира достатъчно бързо?
	Аркониел бе останал вкопчен в тази трошица надежда, дори и когато бе протягал ръка, за да изпълни онази клетва, дадена пред Айя и Риус в деня, когато те се бяха съгласили за пристигането на оръженосец. Друго дете, за което самият той бе настоял то да не липсва никому.
	Да, магьосникът бе възнамерявал да изпълни клетвата и да убие Ки, само че сърцето му го бе предало и бе го накарало да промени заклинанието. Той бе опитал да го замени със заслепяване, но в объркване и припряност не бе успял. Вместо това бе запратил към оръженосеца нефокусирана експлозия, която бе отхвърлила младия юноша високо във въздуха. И той действително щеше да е умрял, ако Лел с умението си не бе му върнала живота. Тя твърдеше, че е изчистила непосредствените му спомени, влагайки на тяхно място смътните усещания на някаква болест. Само ако Аркониел и Айя бяха знаели, че подобно нещо е възможно…
	Но арогантността не им бе позволила да питат.
	Колкото и да се радваше, че Ки е оцелял, магьосникът не можеше да избяга от истината. Той не само се бе провалил в изпълнението на дълга си, но и бе предал момчето чрез самия опит да изпълни този дълг.
	Години наред той се бе самоубеждавал, че е различен от Айя и Лел. Сега излизаше, че предполагаемото му състрадание всъщност е обикновена слабост.
	Изгарящ от срам, той се надигна безшумно и се оттегли в самотната си стая, оставяйки двамата невинни сред покой, какъвто изглежда бе изгубен за него.


	Глава трета

	На следващия ден Ки все още се чувстваше прекалено слаб и замаян, за да се изправи, затова готвачката поднесе медните сладкиши от пропуснатия рожден ден в стаята му. Всички се събраха там, за да изядат полагащите им се парчета. От Нари Тобин получи нов пуловер и чифт лично изплетени от нея чорапи, а Кони му връчи шест нови стрели. Подаръкът на Ларис представляваше свирка от кост, а Ки и Аркониел срамежливо му поднесоха специална кесия за пренасяне на огнени късчета.
	— Страхувам се, че моят подарък остана в Еро — каза му Тарин.
	— Моят също — с пълна уста заяви Ки, обяснявайки присламчването си към дара на Аркониел. Главата на оръженосеца все още не бе зараснала, но апетитът му определено се възвръщаше.
	За пръв път от много време насам Тобин отново се чувстваше в безопасност. Беше му толкова приятно отново да се намира у дома, и то сред подобно веселие. Единствено присъствието на Айя правеше празненството по-различно от всички предишни.


	На следващия ден Ки се бе възстановил достатъчно, за да не го свърта в леглото, само че Нари не искаше и да чуе. Той се нацупи и не спря да се оплаква, принуждавайки дойката да скрие дрехите му, за да предотврати измъкване.
	Едрата жена още не бе затворила вратата, когато Ки вече се надигаше, омотал одеяло около себе си.
	— Поне вече не лежа — промърмори той. Само след миг започна да му прилошава, ала той не искаше да признае правотата й. Напук на главозамайването той настоя за игра на бакши, ала след няколко хвърляния започна да вижда двойно и позволи на Тобин да го отведе обратно в леглото. — Моля те, не й казвай — помоли Ки и затвори очи. Объркваше го да вижда двама мръщещи се насреща му Тобиновци.
	— Няма, но ти по-добре я послушай. — Оръженосецът чу как приятелят му се настанява до леглото. — Все още изглеждаш слаб.
	— Утре ще се оправя — убедително отвърна Ки, повече от всичко желаещ думите му да се превърнат в истина.


	Започна да застудява. Все по-често от неясното небе се спускаха снежинки. Мъртвата трева в поляната всяка сутрин осъмваше сред слана.
	Ки омиташе всичко, което готвачката му изпращаше — бульон, крем карамел, печени ябълки — и много скоро поднови настояванията си за месо. И освен това не спираше да се оплаква от пленничеството си. Той се стараеше да се представи за възстановен, ала Тобин виждаше, че приятелят му все още е далеч от оздравяването — уморяваше се бързо, освен това очите все още му погаждаха номера.
	Игрите отдавна им бяха омръзнали, но тъй като състоянието на Ки все още не позволяваше да възобновят дуелите с тренировъчни мечове, Тобин измисли нови забавления. Той разположи купчина завивки и възглавници около модела на града, от която позиция двамата разглеждаха познатите улици и се опитваха да отгатнат къде са в момента спътниците на принц Корин, останали в Еро.
	Ки повдигна покрива на кутията, изобразяваща Стария дворец, и извади малката златна плоча, поставена до дървеното тронче. Обърна я към светлината и присви очи към дребните букви, инкрустирани върху метала.
	— Очите ми се възстановяват. Вече мога да разчета. _Дордето Телатимида властвува, Скала нивга не ще бъде сразена._ Всъщност това е първият път, в който поглеждам към нея, откакто Аркониел ни научи да четем. — Гъстите му вежди се сключиха в смръщване. — Някога замислял ли си се как би реагирал вуйчо ти, ако узнае за този модел? Същинската плоча вече я няма. Татко казваше, че Ериус я стопил, а всички каменни копия, стоящи по кръстопътищата, разрушил.
	— Прав си. — Всъщност Тобин не се бе замислял по-рано. Но сега заплахата му се струваше далеч по-голяма. Той се огледа, чудейки се къде ли би могъл да я прибере. Този модел бе опасен, но пак си оставаше дар от баща му.
	И не само дар, а и съобщение. Едва сега той осъзна, че моделът на града не е целял единствено да го развеселява. Баща му го бе подготвял за деня…
	— Тоб, добре ли си?
	Тобин стисна плочката и се изправи.
	— Да. Просто се бях замислил за баща си. — Той отново се огледа. И тогава го споходи вдъхновение. — Сетих се.
	Следван от Ки, Тобин бързо отиде в собствената си стая и отвори сандъка си с дрехи. След захвърлянето на куклата той не я бе докосвал, но сега я извади и откри достатъчно голям процеп между шевовете, в който да мушне плочката. След това той разтърси куклата, за да се убеди, че скритото няма да се изхлузи. Приключил, Тобин я прибра обратно и с усмивка се обърна към приятеля си.
	— Готово. Нея вече съм свикнал да крия.


	Покоят на следващото утро бе натрошен от звука на копита, задаващи се откъм Алистънския път. Момчетата изоставиха играта си и забързаха към прозореца.
	— Поредният вестоносец на лорд Орун — каза Тобин, мръщейки се към жълтата ливрея на конника. Сифъс и Кадмен го посрещнаха на портата.
	Ки го погледна.
	— Поредният? Имало е и друг? Тобин?
	Тобин отчопляше лишей от каменния перваз.
	— Той бе донесъл съобщение да се върна в Еро, но Тарин бе писал, че съм прекалено зле, за да яздя.
	— И това е всичко?
	— Не — призна Тобин. — Орун пишеше още, че щял да уведоми краля.
	— За мен?
	Тобин мрачно кимна.
	Ки не каза нищо, а отново се загледа навън. Но тревогата в очите му личеше.


	Тарин беше този, който им донесе новините.
	— Същото като преди. Твоят опекун очаква завръщането ти.
	— И бърза да се отърве от мен — допълни го Ки.
	— Боя се, че е така.
	Оръженосецът оклюма.
	— Аз съм виновен, нали, Тарин? Предоставих му причина. Трябваше да те потърся веднага щом разбрах, че Тобин е изчезнал. Не зная защо послушах… — Той разсеяно потърка цицината на челото си и печално погледна към Тобин. — Мислех единствено как да те настигна. А погледни какво направих!
	— Няма да му позволя да те отпрати. Какво точно пише в писмото?
	Тарин му подаде свитъка и Тобин бързо го прегледа.
	— Иска да тръгна още днес! Но Ки още не е в състояние да язди.
	Мъжът се усмихна кисело:
	— Не мисля, че лорд Орун се интересува от състоянието на Ки. Но ти не се притеснявай. В момента Нари обяснява на вестоносеца, че треската ти все още не е отминала. Препоръчвам ти да се оттеглиш в стаята си, докато той си иде. Не бих се изненадал, ако лакеят поиска лично да провери.
	— Нито пък аз — отбеляза Айя, изникнала на прага. — Но преди да се скриеш, би ли дошъл горе? Трябва да ти покажа нещо. Само на теб — додаде тя, когато Ки понечи да ги последва.
	Тобин го погледна безпомощно и последва магьосницата.
	— За какво става въпрос? — попита той веднага щом двамата се озоваха в коридора.
	— Има неща, за които трябва да поговорим, докато все още има време. — Тя поспря. — Донеси и куклата, ако обичаш.
	Тобин изпълни молбата й. Аркониел ги посрещна в кабинета си. Той не беше сам — Лел също присъстваше. Нейната поява изненада принца, но го зарадва, въпреки сериозния й вид.
	— Ти викал брат? — попита вещицата. Тобин предположи, че тя вече знае отговора.
	— Не — призна момчето.
	— Повика.
	Тобин се поколеба, сетне бързо изрече словата.
	Призракът изникна в най-далечния от вратата ъгъл. Изглеждаше слаб и окъсан, но хладината на присъствието му се усещаше из цялото помещение.
	— Е, какво мислиш? — попита Айя.
	Лел се втренчи в духа, а после сви рамене.
	— Казала: обвързване по-силно. И той по-силен.
	— Интересно дали Ки ще е в състояние да го вижда? — промърмори Аркониел.
	— Няма да му позволя да се навърта около Ки! — гневно заяви Тобин и се обърна към брат си. — Вече никога, никога няма да те призовавам, освен ако не обещаеш, че вече няма да го нараняваш! Не ме е грижа какво казва Лел! — Той заплашително разклати куклата. — Обещай, иначе ще те оставя да умреш от глад.
	В черните очи на призрака блесна омраза, но тя бе насочена към магьосниците, а не към Тобин.
	— Никой не го видя в стаята на Тобин — казваше в този момент Айя, която не обръщаше никакво внимание на избухването му.
	— Онези, кои могат, вижда го сега по-ясно — рече вещицата. — Пред останали той също може показва се.
	Тобин отново се вгледа в брат си. Сега отблясъкът на лампата падаше върху него по същия начин, както и върху останалите в стаята. Преди не бе изглеждало така.
	— Сега той изглежда… по-истински.
	— Бъде по-трудно раздели ви, кога дойде време, но няма как.
	За момент любопитството надви гнева му.
	— Ела тук — обърна се Тобин към призрака и протегна ръка да го докосне. Но ръката му срещна само въздух, както преди. Братът се усмихна широко. Приличаше повече на животно, оголващо зъби. — Върви си!
	Момчето изпита облекчение, когато озлобеният дух се оттегли.
	— Сега свободен ли съм?
	— Само още минутка — спря го Аркониел. — Помниш, че ти обещах да те науча да защитаваш мислите си, нали? Време е за този урок.
	— Но то не е магия. Ти спомена и това.
	— Защо толкова се страхуваш от магията, Тобин? — попита Айя. — Точно тя те е защитавала през всички тези години. Освен това тя поражда прекрасни неща. Сам си имал възможност да се убедиш в това. С един жест мога да създам огън без гориво или храна в пустошта. Защо я ненавиждаш?
	Защото магията означаваше изненади, страх, мъка и опасност, помисли си Тобин. Само че той нямаше намерение да им казва това. Не искаше да им предостави подобно превъзходство. И просто сви рамене в отговор.
	— Има много магии, кийса — тихо каза Лел. За момент върху страните й затанцуваха скритите символи. — Ти стори добре уважава. Някоя магия добра, друга магия лоша. Но ние зло не причинили теб, кийса. Ние защитили.
	— И това не е истинска магия, просто е защита срещу магия — увери го отново Аркониел. — От теб се иска единствено да си представиш нещо. Би ли могъл да си представиш морето?
	Тобин се замисли за пристанището в Еро, с огромните търговски кораби, спуснали котва, край които се поклащат малки рибарски лодки.
	Той усети лек хладен допир върху челото си, макар че никой не бе помръднал.
	Айя се усмихна:
	— Това беше много добре.
	— Казала ви — рече Лел.
	Тобин отвори очи.
	— Това ли е всичко?
	— Това беше началото, и то отлично начало — отвърна Аркониел. — Но трябва да се упражняваш при всяка възможност. И да го правиш всеки път, когато Нирин или някой от Гоначите е наблизо. Трудността е да не личи, че полагаш умишлени усилия да мислиш точно за това.
	— В началото Аркониел кривеше лице като паралитик — отбеляза Айя и с привързаност погледна към ученика си. Същия поглед понякога Нари отправяше към Тобин. — Но не бива всеки път да мислиш за едно и също нещо. Най-безопасно е да използваш нещо, което си правил току-що. Например, ако се връщаш от лов със соколи, мисли за ремъци, белези, звъна на камбанките…
	Тобин опита отново, размишлявайки за неотдавнашната игра с Ки.
	— Отново отлично! — каза Аркониел. — Но помни, най-добрата ти защита срещу Нирин и подобните му е никога да не им даваш повод да надничат в главата ти.


	На следващия ден Тобиновите извинения поеха към Еро. От прозореца на Ки момчетата се плезеха към оттеглящия се пратеник.
	Ки най-сетне се чувстваше достатъчно добре, за да избегне задушаващите ограничения на Нари. Двамата се разхождаха из имението, а после наминаха и в казармените помещения. Ки искаше да посети и Аркониел, само че на почукването на вратата му не последва отговор.
	Приятелите поеха обратно по коридора. Ки бе останал странно умърлушен от неявяването на магьосника.
	— Къде ли може да е?
	— Ще се появи — сви рамене Тобин. — Даже вчера вечерта го видях. Защо се интересуваш толкова?
	— Не съм го виждал от празненството — напомни му Ки. — Започвам да си мисля, че той ме отбягва.
	Тобин леко го удари по рамото.
	— Че защо би правил това?


	Ки остана неприятно изненадан от скоростта, с която новопостъпилата енергия го напусна. Към средата на следобеда той се чувстваше изтощен и отново започваше да вижда двойно. Това го ужаси, защото Айя го бе уверила, че тези прояви скоро ще изчезнат. Мисълта за евентуална нейна заблуда бе прекалено ужасяваща, за да бъде проследявана. Кой би искал сляп оръженосец?
	Както винаги, Тобин усети как се чувства приятелят му и помоли да им донесат ранна вечеря.
	Тази нощ двамата спаха в стаята на Тобин. Ки въздъхна удовлетворено, когато се отпусна между завивките. Макар че това щеше да продължи само още няколко дни, хубаво беше да се завърне към приятното минало. От дни не се бе замислял за Еро или за тамошните си врагове.


	Из главата на загледания в тавана Тобин се въртяха сходни мисли. Част от него тъгуваше за Корин и вълнението в двореца. Но гневните послания на Орун помрачаваха всичко това. Не за пръв път му се прииска нещата никога да не се бяха променяли.
	— Проклетото чело отново ме сърби — оплака се Ки и обърна лицето си към Тобин. — Как изглежда?
	Тобин отмести перчема му. Над дясното око на приятеля му все още се издигаше подута рана, започваща досами косата. Цицината бе започнала да позеленява.
	— Сигурно си се ударил в някакъв камък, когато си паднал. Още ли боли?
	Ки се засмя.
	— Не започвай и ти да се паникьосваш! Имам чувството, че щях да се възстановя по-бързо, ако не ме принуждаваха да лежа толкова дълго. Дъртият никога не би ми позволил да лежа така. — Той отново говореше с предишния си диалект, очевидно под влияние на спомените. — Освен ако не си си строшил крак или не си изкормен, нямаш оправдание да не си изпълняваш задълженията.
	— Още ли ти е мъчно за близките?
	Ки сключи ръце над гърдите си.
	— Неколцина от тях. Ахра и двама-трима от братята.
	— След като оправим нещата в Еро, бихме могли да ги посетим — предложи Тобин. — Бих искал да видя дома ти.
	Ки се извърна.
	— Не, не би искал.
	— Защо?
	— Повярвай ми. — Той се ухили към приятеля си. — Билайри да ме тръшне, та аз самият не искам да се връщам там. На теб пък защо ти е дотрябвало?
	Тобин изостави темата. Нека Ки запази и своите тайни. Той отново зарови пръсти в косата на Ки, преструвайки се, че оглежда раната.
	— Поне ще остави хубав белег.
	— Но не и история, с която да се гордея — изръмжа Ки. — Дали момичетата ще повярват, ако кажа, че по пътя сме срещнали пленимарци? А може би разбойници? Бас ловя, че Уна и Марили ще повярват.
	Тобин се засмя, но в същото време бе прободен и от позната ревност. Немалко истории бе изслушал за похотливостта на рода, към който принадлежеше приятелят му. Самият Ки също бе започнал да проявява засилен интерес към всичко, облечено в рокля.
	Собствената му свенливост в това отношение му бе спечелила значителни подигравки от останалите компаньони. Дори Ки понякога си позволяваше някое и друго шеговито подмятане. Всички — включително Тобин — го бяха отдавали на стеснителност.
	До този момент.
	Все още заровил пръсти в косата на приятеля си, Тобин осъзна какво означава изпълнилото го гневно чувство. Той отдръпна ръка и се отпусна по гръб, придърпвайки завивка до брадичката си.
	_Не харесвам момичетата по такъв начин, защото…_
	Тобин опря лакът върху челото си, за да скрие изникналата по страните му червенина, и усилено приложи номера, на който го бе научил Аркониел. Замисли се за зимната козина на Госи, за студените дъждовни капки, стичали се по врата му, за силното вкопчване на соколови нокти върху юмрука му — стараеше се да мисли за всичко друго, но не и за гузната разпаленост, която се бе разнесла из него. За всичко друго, но не и за начина, по който пръстите му бяха запомнили допира на меката коса.
	_Аз съм момче. Ки никога не би…_
	Ки бе притихнал. Тобин най-сетне се осмели да отдръпне ръка от челото си и го видя да се взира към гредите. След миг оръженосецът въздъхна:
	— Какво ще правим с Орун? Ами ако този път той успее да накара вуйчо ти да ме отпрати?
	— Казах ти, няма да позволя.
	— Зная. — Ки се усмихна широко и хвана ръката на Тобин, но пак оставаше притеснен. — Каквото и да стане, Тоб, винаги ще те подкрепям, дори и като прост войник от свитата ти. — Вече бе престанал да се усмихва, говореше сериозно и искрено. — Каквото и да става, ще можеш да разчиташ на мен.
	— Същото се отнася и за теб — смотолеви Тобин, разкъсван между вина и благодарност. — Сега заспивай, преди Нари да е довтасала и да те е принудила да спиш отделно.


	На следващия ден пристигна трети вестоносец. Без да се замисля, Тобин отиде да види какви новини е донесъл пратеникът. Тарин, който разговаряше с вестоносеца в залата, изненадано погледна към слизащия Тобин. Но в момента принцът бе прекалено разсеян, за да осъзнае хвърления насреща му поглед.
	Посетителят им се оказа личният прислужник на лорд Орун — Бисир. Той бе тих и скромен, с приятния външен вид, споделян от всички млади мъже на служба при канцлера. С големите си тъмни очи и неспокойни ръце той винаги бе напомнял на Тобин за заек. Принцът бе имал основание да запомни Бисир, защото последният бе един от малцината слуги на Орун, отнасяли се добре към него. И, по-важно, към Ки.
	— Нося ви писмо от лорд Орун, принце — каза Бисир с тон, по-подходящ за извинение, сетне протегна запечатан свитък. — Позволете да кажа, че се радвам да ви видя на крака. От предишното писмо на капитан Тарин господарят ми бе останал с впечатлението, че здравето ви е изложено на голяма опасност.
	Едва сега Тобин осъзна грешката си. Току-що се бе лишил от оправдание. Той разчупи печатите и разгърна писмото, за да види, че грешката му не е била от значение. Орун му повеляваше да се прибира незабавно, дори и ако трябваше да поеме с кола.


	— Всичко е наред — уверяваше го Ки. — Вече мога да яздя.
	Но Айя не беше толкова сигурна. Тази вечер всички си легнаха унили. Тобин дълго не можа да заспи и отправи гореща молитва към Сакор и Илиор. А после се зачуди дали боговете биха обърнали внимание на молба, която не е била придружена от дима на изгорен оброк.
	Първото нещо, което Тобин забеляза след събуждането си на следващата сутрин, бе белотата върху пода. Сняг. През нощта един от прозорците се бе отворил под вятъра, който и сега продължаваше да навява снежинки. Принцът скочи от леглото и изтича до прозореца, за да се приведе навън, смеейки се.
	Поляната бе изчезнала, покрита от дълбоки преспи. Покривът на казармата можеше да бъде различен сред преспите, но мостът не личеше.
	Тобин загреба шепа сняг и замери все още спящия си приятел. Изглежда боговете все пак бяха проявили щедрост.


	Бурята трая три дни, принуждавайки и Бисир да остане с тях. Това доведе до известни затруднения — Аркониел трябваше да остане скрит на горния етаж, за да не бъде забелязан.
	В началото младият лакей бе много неспокоен. Определено не се чувстваше на мястото си сред подобно провинциално домакинство. Тук за него нямаше работа, нямаше кому да прислужва. Тъй като жените не го искаха в къщата, Кони и още неколцина от по-младите войници се нагърбиха с отговорността за него и го отведоха в своята постройка. Крачещ сред грубите войници, той приличаше на човек, отправен към бесилото.
	Тобин и Ки го видяха едва на следващата сутрин. Макар с необичайно смачкани дрехи, той се смееше заедно с войниците — нещо, което Тобин трудно би могъл да си представи за него.


	Дори и след края на бурята пътищата останаха затрупани. В продължение на три блажени седмици момчетата живяха така, сякаш изобщо не бяха посещавали Еро.
	Снегът не позволяваше езда, само че те си намираха множество други занимания — стреляха с лък, устройваха сражения със снежни топки, издигаха цели ескадрони от снежни човеци и се упражняваха с мечове. Кони успя да убеди и Бисир да вземе участие в тези начинания, но лакеят, очаквано, се оказа слаб боец.
	В редките случаи, когато Ки и Тобин успееха да се измъкнат, двамата отиваха да търсят Лел из краищата на гората. Само че вещицата или бе пленена някъде под преспите, или отказваше да се покаже.


	Ки бе възвърнал предишната си сила, но все още изпитваше затруднения с очите, когато се прицелваше. Смяташе да потърси съвета на Тарин, но вместо това една вечер, когато Тобин заспа, той се озова пред вратата на Айя. В началото оръженосецът се чувстваше неловко край нея, макар магьосницата да го посрещна приветливо и дори го почерпи с греяно вино. Накрая Ки все пак се престраши да обясни причината за идването си. Айя изглеждаше облекчена.
	— Очите? Ще видя какво мога да направя.
	Възрастната жена се приведе над него и притисна ръка до челото му. Няколко минути тя остана така, притворила очи, сякаш заслушана. Ки усети хладен гъдел да се разлива по кожата му. Усещането не беше неприятно.
	— Не сте ми казвали, че сте целителка.
	— Поназнайвам някои неща — промърмори магьосницата. Скоро отдръпна ръка и с удовлетворено изражение заяви: — Няма основание за притеснение. Раната ти все още не се е излекувала напълно. Убедена съм, че скоро проявленията й ще изчезнат окончателно.
	— Надявам се. Защото когато се върна…
	— Ще трябва отново да се доказваш — с обичайната си мъдрост отгатна тя. — Твоите приятели вече познават същината ти. А мнението на враговете си няма да промениш, каквото и да правиш.
	— Моите приятели — промърмори Ки, мислейки си за Аркониел. Колкото и да го убеждаваше Тобин, оръженосецът бе уверен, че магьосникът го отбягва. Последният го бе посетил съвсем за кратко по време на оздравяването му, а впоследствие бе изчезнал изцяло. Тази внезапна и неочаквана студенина бе трудна за понасяне.
	Ки не се бе осмелил да пита Тарин, защото се страхуваше от отговора. Само че сега не можеше да се сдържа повече. Айя познаваше Аркониел по-добре от всички останали.
	— Аркониел сърди ли ми се, задето позволих на Тобин да избяга?
	Айя повдигна вежда.
	— Да ти се сърди? Защо реши така? Той се крие, за да не бъде видян от принудителния ни гост.
	— Но той ме отбягва много преди появата на Бисир.
	— Той непрекъснато пита за теб.
	Ки премигна.
	— Така ли?
	— Да.
	— Но аз не съм го виждал.
	Айя приглади робата си.
	— Погълнат е от работа над поредното си заклинание. Това отнема почти цялото му време.
	Ки въздъхна. Очевидно тази заетост не бе попречила на Аркониел да призовава при себе си Тобин.
	Изглежда магьосницата разпозна съмнението в очите му, а може би бе докоснала ума му. Във всеки случай тя се усмихна.
	— Не се притеснявай за това, дете. Болестта ти го уплаши повече, отколкото той би искал да признае. Може да го показва по странен начин, но той е много привързан към теб. Ще говоря с него.
	Ки направи дълбок поклон. Все още изпитваше прекалено страхопочитание към нея, за да я прегърне.
	— Благодаря ви, господарке. Щеше да ми стане много мъчно, ако той бе престанал да ме харесва.
	Ръката й неочаквано го помилва по бузата.
	— Дори не бива да си мислиш подобни неща, дете.


	Глава четвърта

	Нирин здравата се забавляваше да гледа как Орун се вбесява заради отсъствието на принц Тобин. Още от самото начало магьосникът бе подозирал, че главният канцлер е уредил да получи опекунството, надявайки се чрез него да заздрави връзката си с кралското семейство. Ако детето не беше момче, дебелакът като нищо не би се посвенил да иска годеж. Той бе действително могъщ, а мазната му лоялност към майката на краля му бе осигурила и богатство, и статус. Ериус би дал благословията си.
	Само че наследникът представляваше дребно, свенливо момче. Тази ситуация също не бе лоша за Орун: предоставяше му контрол над едни от най-богатите имения в кралството. Нирин разполагаше с достатъчно влияние над краля, за да не се притеснява от конкуренция — и все пак бе раздразнително подобен късмет да тупне в скута на най-противния мъж в Еро. Затова магът изчакваше подходящия момент и разчиташе шпионите, които бе поставил в домакинството на дебелака, да му донесат някаква полезна информация. Оруновата слабост към малки момченца не беше тайна за никого, само че канцлерът проявяваше достатъчно благоразумие да се ограничава до представители на прислугата (а понякога и представителки като контрапункт на перверзиите си). Но пак съществуваше вероятността да посегне на Тобин. Това би било прекрасно стечение на обстоятелствата. Нирин дори се бе замислял да го подпомогне.
	Но пък подобни машинации не си струваха усилията. Във всеки един момент кралят — над когото Нирин притежаваше значително влияние — можеше да заграби всички земи и богатства на Тобин. Последният бе още млад и без нито един застъпник сред благородниците. Дете с починали родители не си струваше рисковете.
	Щеше да е съвсем различно, ако дъщерята на Ариани бе оцелява наместо този чвор. Чумата и засухата непрекъснато се влошаваха, обикновените хора отчаяно се обръщаха към Илиор. В подобна ситуация кралят лесно би осъзнал (дори и без чужда помощ), че една чистокръвна наследница представлява сериозна заплаха. Следовниците на Илиор веднага биха се стекли под знамената на една _Телатимида_. Но подобно нещо лесно би могло да бъде предотвратено — чрез обичайния, издържал изпитанието на времето, начин.
	Нирин едва не бе допуснал фатална грешка, когато бе загатнал, че сестрата на краля — Ариани — представлява най-голямата заплаха за престола. Тогава Ериус едва не бе заповядал екзекуцията му. Не бе го сторил, защото Нирин си бе послужил с уменията си: първият случай, в който заклинателят си бе послужил с магия срещу краля.
	Впоследствие Нирин се бе зарадвал да узнае, че скрупулите на краля не се разпростират и над децата на сестра му. И двамата бяха сметнали за благоприятен знак появата на мъртвородената дъщеря. А последвалата лудост, в която принцеса Ариани бе изпаднала, свърши работата на Нирин наместо него. Дори и най-фанатизираните последователи на Светлата не биха искали поредна луда кралица на престола. Никой не би подкрепил Ариани — или прокълнатия й от демон син.
	Но това не елиминираше претендентите. Всяко момиче, всяко, което можеше да претендира, че е Телатимида дори и по далечна линия, би могло да се превърне в доказателство, че Пророчеството на Африйския оракул далеч не е забравено. Без значение колцина жреци и магове кралят изгаряше живи.
	И Нирин изключително разчиташе на този факт.


	Никой не бе забелязал зараждането на ежемесечните посещения на магьосника в Илеар — той не само се преобличаше като заможен търговец, а добавяше към маскировката си и заклинание, замъгляващо съзнанията на разпозналите лицето му. Тези мерки му бяха осигурили години на необезпокояваност. Пък и кой би се осмелил да шпионира предводителя на Гоначите?
	И тази мъглива зимна сутрин той се наслаждаваше на анонимността си, докато навлизаше в границите на града. Днес бе пазарен ден за домашни птици и цялото тържище гърмеше под кудкудякане, кукуригане, грачене и квакане. Насочващ коня си сред тълпата, Нирин продължаваше да се подсмихва. Кой сред тези зяпльовци би предположил, че конникът, когото блъскат, ругаят или учтиво приветстват, притежава могъществото да сложи край на съществуването им с помощта на една-едничка думица?
	Оставил пазара зад себе си, той се отправи към най-заможния квартал, разположен във високата част на града. Там магьосникът притежаваше прекрасна къща. Някакъв млад паж веднага дотича, за да го пропусне и отведе коня му, а Вена, полусляпата дойка, го посрещна на прага.
	— Цяла сутрин тя се цупи към прозореца, господарю — оплака се възрастната жена, докато поемаше наметалото му.
	— Това той ли е? — провикна се момичешки глас откъм стълбите.
	— Да, мила ми Налия, аз съм! — отвърна самият Нирин.
	Налия дотича по стълбите и шумно го целуна по бузите.
	— Закъсня с цял ден!
	Магьосникът също я целуна, сетне я задържа сред протегнати ръце, за да я огледа. Година по-възрастна от принц Корин, тя притежаваше коса и очи като неговите. Но белезите на родството се изчерпваха с това. Тя не притежаваше нищо от красотата на принца, бе обикновено грозновато момиче с хлътнала брадичка и голям родилен белег, който разливаше розовината си по цялата й лява буза и надолу към рамото. Заради вида си Налия бе срамежлива и отбягваше хората. Това само се бе оказало от полза за магьосника — бе улеснило изолирането й в този далечен град.
	Майка й, втора братовчедка на краля по майчина линия, се бе отличавала с още по-голяма грозота, но пак бе успяла да си намери съпруг и да се ожреби с две момичета. Нирин лично се бе погрижил да отнеме живота й още в родилното ложе (преди това дарил със сърдечен удар съпруга й). Това се бе случило в ранните дни на Ериусовите кланета.
	Близначката на Налия бе представлявала красиво бебе, недокоснато от жестоката съдба, белязала майка й и сестра й. Тя щеше да се превърне в красавица. А една красавица бе трудна за скриване. И контролиране.
	Нирин бе възнамерявал да избие цялото семейство, ала допирът до второто ридаещо край мъртвата си майка пеленаче бе породил видение — онова видение, превърнало се в пълна насока на всички негови последващи действия. От този момент магьосникът бе разбрал, че е престанал да бъде обикновено куче, което кралят насъсква, а господар на бъдещето на Скала.
	Той не бе единственият магьосник, видял бъдещата владетелка. Някои от жреците на Илиор също бяха споделили образа. Възползвайки се от страховете, които кралят изпитваше за бъдещето на сина си, Нирин бе заграбил възможността (и силата) да отстрани представляващите заплаха магьосници и да не им позволи да открият малката Налия. Само той трябваше да изведе напред бъдещата кралица, когато дойдеше моментът. Само той трябваше да я контролира след възкачването й на престола.
	Нирин съумяваше да контролира Ериус, но знаеше, че няма да е в състояние да постигне същото влияние и над твърдоглавия Корин. Във вените на момчето течеше прекалено много от майчината му кръв. Той щеше да управлява дълго, без следа от лудост. А междувременно чумата и бедствията щяха да подкопават могъществото на Скала, докато в един момент тя не рухнеше самичка.
	Лудата Агналейн и отрочетата й бяха покварили короната. Никой не би оспорил това. Но неговата Налия можеше да проследи родословието си до Телатимос и по двете линии. Когато настъпеше моментът, Нирин можеше да го докаже. Той и само той щеше да върне меча на Герилейн в женска ръка, когато Илиор дадеше знак. Междувременно бъдещата кралица трябваше да расте в безопасността на незнанието и анонимността. За себе си Налия знаеше единствено, че е сираче, а Нирин е неин покровител. Тъй като магьосникът бе единственият мъж от обкръжението й, тя го обожаваше и тежко понасяше липсите му, налагани от _търговските му дела в столицата_.
	— Много грубо от твоя страна да ме караш да чакам по такъв начин — сърдито го смъмри тя. Но по страните й се разливаше червенина, докато го влачеше към всекидневната. Когато Нирин се настани във фотьойла си, тя щастливо скочи в скута му, отново го целуна и игриво подръпна брадата му.
	Формите на младото й тяло почти обезсмисляха грозното й лице. Нирин обгърна кръста й с една ръка, а другата задържа над пазвата, докато я целуваше. В тъмнината на спалнята Налия по нищо не отстъпваше на останалите му любовници. А далеч ги надвишаваше по отдаденост.
	Нека Орун си играе с принца от клечки. Без подкрепата на херцог Риус — а Нирин бе подпомогнал и неговата трагична кончина — синът на Ариани си оставаше просто един узурпатор. И то прокълнат. Когато времето настъпеше, Тобин щеше да бъде отстранен с лекота.


	Глава пета

	В началото на цинрин се появи топъл южен вятър, който сложи край на приятното заточение. Изникналите дъждове бързо стопиха преспите. Снежните крепости също рухнаха под тази атака. Редиците снежни човеци се огънаха под заразата на топлите вихри.
	Два дни по-късно пристигна кралски пратеник. Този път острото послание на лорд Орун бе придружено от послание от самия принц Корин.
	— Вече няма измъкване — посърна Ки, когато Тобин съобщи съдържанието на писмата пред събраните около камината.
	По време на неочаквания си престой Бисир се бе оживил и дори заруменял бузи. Но сега лакеят отново бе заприличал на втрещен заек.
	— За мен пише ли нещо?
	— Не се притеснявай за Орун — успокои го Тобин. — Ти нямаш вина за затрупаните пътища. Няма как да те обвини.
	Бисир поклати глава.
	— И все пак ще го направи…
	— Тръгваме утре призори — заяви Тарин. И той изглеждаше не по-малко кисел от лакея. — Нари, погрижи се за багажа им.
	— Естествено, че ще се погрижа! — грубо се тросна тя. Но Тобин я зърна да попива очите си с крайчеца на престилката, когато си мислеше, че останалите вече не я виждат.


	Същата вечер готвачката приготви знаменита прощална гощавка, само че никой нямаше апетит.
	— Ти все още възнамеряваш да ме придружиш, нали, Айя? — попита Тобин, разместващ с вилицата си парче агнешко.
	— Бихте могли да станете придворна магьосница на Тобин — предложи Ки.
	— Съмнявам се, че кралят би одобрил — отвърна тя. — Но ще дойда за кратко, за да видя накъде духа вятърът.


	Тобин се чувстваше изключително потиснат на другата сутрин, докато той и приятелят му се подготвяха за път. Не му се ядеше, защото в гърлото му бе заседнала буца. Друга, по-тежка, бе вкоравила стомаха му. А Ки бе необичайно притихнал, сбогувайки се набързо. Бисир също изглеждаше мрачен.
	Настъпилият ден съответстваше на настроението им — сив и дъждовен. Макар и отървали се от задушавалите ги преспи, пътищата бяха покрити с гъста кал, която забавяше напредъка. След Алистън пристъпите на дъжда зачестиха. А денят, и без това къс, мина неочаквано бързо. Пътниците прекараха нощта в крайпътна странноприемница. По обед на следващия ден зърнаха брега. Небето бе посивяло като метал, водите тъмнееха унило на фона на кафявите поля. Дори Еро приличаше на посипан с пепел.
	По протежение на последните няколко мили пътниците пуснаха конете си в галоп. Горчивата миризма на морето се втурна насреща им. Този полъх и присъствието на собствените му хора поуспокоиха Тобин. Когато достигнаха арката на Просешкия мост, принцът вече се чувстваше в състояние да се изправи срещу опекуна си. Дори и бедняшките колиби между моста и градските стени не помрачиха духа му. Той изпразни кесията си, раздавайки медни и сребърни монети на просяците.
	Край южната порта Тобин и бойците му поздравиха полумесеца и пламъка, всечени в арката й, като докоснаха сърца и дръжките на мечовете си — така измолваха закрилата на божествата, покровителстващи града. На портала Тарин оповести появата на Тобин, след което градските стражи се поклониха ниско. Айя се отдели за момент, за да покаже сребърната си брошка. Един от войниците отбеляза нещо върху дъска. Когато се върна при спътниците си, магьосницата бе стиснала устни гневно. Принцът знаеше за брошките, които свободните магьосници са принудени да носят, бе виждал и брошката на Айя, но едва сега осъзна същинското им предназначение.
	След седмиците, прекарани в планините, тесните улици му се сториха още по-мрачни и мръсни. Лицата, които надничаха от прозорците на бедняшкия квартал, напомняха призрачни.
	— Смрадливата Еро — промърмори той, сбърчвайки нос.
	Айя го погледна странно изпод качулката си, но не каза нищо.
	— Явно сме отсъствали достатъчно, за да отвикнат носовете ни — отбеляза Ки.
	Те отново пришпориха конете си в галоп и подеха изкачването си към Дворцовия кръг. С навлизането в по-заможните части на града улиците ставаха все по-чисти. На много места личаха гирляндите от клони, окачени в чест на наближаващия празник на Сакор.


	Началникът на дворцовата стража посрещна Тарин на портите.
	— Принц Корин остави послание за братовчед си, милорд — каза той, покланяйки се ниско. — Принц Тобин е поканен да се яви в залата за пиршества веднага при появата си.
	— Лорд Орун да е заръчвал нещо? — попита Тобин.
	— Не, принце.
	— И още по-добре — промърмори под носа си Ки.
	Тобин колебливо се обърна към Бисир.
	— По-добре върви при господаря си.
	Младият слуга се поклони в седлото и мълчаливо се отдели от групата. Останалите продължиха под естествения свод на безлистните брястове.
	Край кралската гробница Тобин забави ход и мълчаливо отправи поздрав към останките на родителите си. Между почернелите от времето дървени колони проблясваше олтарният огън. Хвърлените от него сенки танцуваха по каменните ликове на покойните кралици.
	— Искаш ли да спрем? — попита Тарин.
	Тобин мълчаливо поклати глава и продължи.
	Градините на Новия дворец бяха изгубили пъстротата си пред сиво-черна двуцветност. Из прозорците на околните имения проблясваха светлини, запалени заради настъпващата зимна вечер.
	Айя и останалите се отправиха към вилата, принадлежала на Ариани. Тарин остана с момчетата, за да ги придружи към крилото, заделено за компаньоните. Тъй като не бе сигурен какво посрещане го очаква, Тобин се радваше на присъствието на двамата си приятели.


	Трапезарията бе празна, но откъм Кориновата зала за пиршества долитаха звуци на веселие. Двойните врати бяха оставени отворени, от тях струеше ярка светлина, примесена с музика. Сиянието на стотици лампи обля новопоявилите се. След целодневната езда помещението им се стори непоносимо горещо.
	Корин и компаньоните му седяха около централната маса в компанията на неколцина подбрани приятели и фаворитки. Оръженосците непрекъснато сновяха, пренасяйки блюда и бокали. Гарол бе влязъл в ролята на виночерпец, застанал в готовност зад стола на Корин, а Танил разрязваше месо. Единствено наставникът Порион отсъстваше. Това донякъде зарадва Тобин — той обичаше суровия ветеран, но никак не гореше от нетърпение да изслуша мъмренето, което несъмнено предстоеше.
	Другите две дълги маси бяха отрупани с гости. Не липсваше и обичайното актьорско присъствие — миценски акробати се прехвърляха из въздуха.
	Корин все още не бе забелязал появата им, прекалено зает с приседналата в скута му Алия. Точно в момента тя се смееше високо, изчервена, а престолонаследникът нашепваше нещо в ухото й и си играеше с една от плитките й. Приближилият се към масата Тобин видя, че братовчед му е значително почерпен, макар че още бе рано.
	В края на масата седяха Никидес и Лута и разговаряха с тъмнокосата Уна. Разговорът им бе по-скоро сериозен, отколкото съдържащ ухажване.
	Лута бе първият, забелязал новодошлите. Лицето му засия, той сръга Никидес с лакът и кресна:
	— Погледни, принце, своенравният ти братовчед най-сетне се появи!
	— Ела тук, братовчеде! — възкликна Корин и широко разпери ръце. — Ти също, Ки! Значи най-накрая се появихте? Липсвахте ни. На всичкото отгоре ти пропусна рождения си ден.
	— Поне имах възможността да поседя на старото си място — със смях каза Калиел и отстъпи почетния стол от дясната страна на Корин, за да се настани до червенобрадия Зустра.
	Ки се присъедини към останалите сервиращи оръженосци. Тарин получи почетно място сред по-възрастните приятели на принца на дясната маса. Тобин неспокойно се огледа, очаквайки да види едрото туловище на Орун, който не пропускаше възможност да се намеси. Но не и този път.
	Ки също бе приветстван сносно. Може би Орун не бе сторил нищо. Но Тобин зърна стария им враг: Мориел Жабата. Остроликото момче се бе вторачило в Ки с нескрита неприязън. Ако Орун бе съумял да изпълни заканите си, в момента този мазник щеше да е заел мястото на настоящия Тобинов оръженосец.
	Тобин подири с поглед Ки, за да види дали и приятелят му е забелязал реакцията на Мориел. Търсещият му поглед попадна на чифт тъмни очи: лейди Уна му махна срамежливо. Тя винаги бе пораждала у него притеснение. А сега, обременен от новата си тайна, принцът побърза да отклони взор. Как щеше отново да понесе да разговаря с нея?
	— Изглежда някой се радва на завръщането ти — отбеляза Калиел, забелязал внезапното изчервяване на Тобин.
	— Донесете чаша на братовчед ми! Приветствена чаша! — провикна се престолонаследникът. Риско поднесе на Тобин златен бокал, а Гарол, почерпен не само от винени пари, щедро я напълни.
	Корин се приведе напред, за да се вторачи в лицето на братовчед си.
	— Не изглеждаш чак толкова зле. Разбрах, че си се сметнал за чумав?
	Престолонаследникът бе дори по-пиян от очакваното, целият вонеше на вино. И все пак думите му, макар и леко завалени, бяха искрени.
	— Не исках лешокълвачите да заковат двореца — обясни той.
	— И като стана дума за птици, соколицата ти се беше затъжила за теб — с напевен акцент обяви седящият през няколко места Аренгил. — Постарах се да се погрижа за нея, но това не можеше да замени присъствието ти.
	Тобин благодарно повдигна чаша към него.
	А Корин се бе изправил на несигурни крака и шумно тропаше с лъжица по чиния, пълна с костите на печена гъска. Музикантите утихнаха, акробатите престанаха да се премятат. Осигурил си всеобщо внимание, престолонаследникът вдигна тост в чест на Тобин.
	— Нека възлеем вино за здравето на моя братовчед, макар и на патерица.
	С трепереща ръка той изсипа половината си чаша върху оцапаната покривка и погълна останалото съдържание. Междувременно останалите отляха нужните капки. Корин обърса уста с ръкав и обяви.
	— За дванадесетата си навършена година братовчед ми трябва да получи по дванадесет целувки от всяко момиче на масата. И една допълнителна, като компенсация за изминалия месец. Ти си първа, Алия.
	Възраженията биха били безсмислени — Корин винаги получаваше своето, а пиян ставаше особено настоятелен. Тобин се постара да не потръпва, когато Алия го прегърна и започна да обсипва лицето му с изискващите се целувки. Последната тя постави върху устата му, а после се отдръпна, смеейки се. Още половин дузина момичета се струпаха около него, очевидно по-загрижени за Кориновото одобрение. Когато дойде редът на Уна, тя срамежливо докосна страната му, затворила очи. Над рамото й Тобин можеше да види как Олбън, Зустра и Куирион си умират от смях, видимо развеселени от смущението му.
	Когато целуването приключи, Ки постави пред него купа за измиване на пръстите и хлебна чиния. Тобин видя, че оръженосецът му гневно е стиснал устни.
	— Това беше само глупава приумица — прошепна Тобин, само че не целуването бе разстроило приятеля му.
	Все още навъсен, Ки отнесе един от подносите. Миг по-късно Тобин чу издрънчаването на чинии и приглушената ругатня на Ки. Той рязко се обърна и видя Маго и Ариус да се смеят, докато приятелят му събира разпилените огризки. По погледа, с който оръженосецът му ги пронизваше, личеше, че двамата не са губили време в подновяването на старите си номера.
	Тобин все още не бе простил, че Маго бе подтикнал Ки към сбиване, докарало му сурово наказание върху стълбите на храма. Принцът бе започнал да се надига, когато Танил, оръженосецът на принца, пристъпи до него и докато поставяше няколко къса печено върху чинията му, промърмори:
	— Аз ще се погрижа за тях.
	Тобин неохотно се отпусна обратно на мястото си. Както обикновено, Корин не бе забелязал нищо.
	— Какъв подарък ще искаш, братовчеде? — запита той. — Не се стеснявай. Какво ще кажеш за нова позлатена броня, която да замени старата ти черупка? Или може би предпочиташ нов ауренфейски кон? Не, сетих се за идеалния подарък: меч! Съвсем отскоро в града е пристигнал нов ковач. Само да видиш какви…
	Тобин бавно дъвчеше, обмисляйки предложенията. Нямаше намерение да заменя коня или меча си — подаръци от баща му — а старата броня му служеше отлично, макар и малко умаляла. От пристигането си насам бе получил толкова дарове, че не се сещаше за нещо, което би могъл да си избере. Би могъл да отговори веднага, разбира се, само че не се осмеляваше да повдигне въпроса за Ки в тази обстановка. Не искаше да посрамва приятеля си пред останалите. А и не бе сигурен, че братовчед му притежава нужното влияние.
	— Не се сещам за нищо — каза накрая той.
	Тези му думи бяха посрещнати с добронамерени викове, ала сред тях той чу как Лилиан, сестрата на Урманис, злобно прошепва към Алия:
	— И пак не пропуска случай да се престори на непринуден селски благородник.
	— Може би принцът не иска предметен дар, а нещо различно — предложи Тарин. — Например пътуване?
	Корин се ухили широко.
	— Пътуване? Ето това е подарък, който може да бъде споделен. Къде искаш да отидеш, Тобин? Афра? Може би към Еринд? Аз лично ти препоръчвам Еринд. Там поднасят най-вкусните печени змиорки в цяла Скала. Славата им отстъпва единствено на тамошните курвета!
	Калиел обви ръка около врата на приятеля си, стараейки се да усмири пиянското му възторгване.
	— Той е още малък за това — рече той и смигна на Тобин над рамото на престолонаследника. Калиел и Танил бяха единствените, които смогваха да озаптят алкохолния му изблик.
	Все още объркан, Тобин погледна към Тарин. А мъжът се усмихна и леко повдигна ръка към гърдите си.
	Принцът веднага разбра. Докосвайки бащиния пръстен, който носеше под туниката си, той каза:
	— Бих искал да посетя имението си в Атион.
	— Толкова близо? — разочарова се Корин.
	— Никога не съм бил там — напомни му Тобин.
	— Атион ще бъде! Нямам нищо против нов кон, а тамошните табуни са най-добрите от тази страна на Осиатско море.
	Всички се оживиха. Ободрен от тази малка победа, Тобин си позволи малка глътка вино. Орун винаги бе изнамирал оправдания, които да не позволяват на принца да посети имението си. Поне тук думата на Корин нямаше как да бъде заобиколена.


	— Виж ти кой се върна — озъби се Маго. Събиращият останките от пиршеството Ки се стараеше да не му обръща внимание.
	Ариус, вечният поддръжник на Маго, не закъсня да се включи:
	— Мда, селският рицар отново е сред нас. Чух, че лорд Орун здравата ти се е заканил, задето си позволил на принца да избяга.
	— Учителят Порион също не е във възторг — сладко добави Маго. — Като нищо пак ще клекнеш върху стълбите на храма. Колко ли камшика ще ти шляпне принцът този път?
	Ки го препъна в отговор. Маго рухна на земята, разпилявайки подноса си с печено агнешко.
	— Пак ли се препъваш в собствените си крака, Маго? — засмя се минаващият наблизо Танил. — Гледай да почистиш, преди Чилнир да те е спипал.
	Маго се изправи. Цялата предна част на туниката му бе омазнена.
	— Мислиш се за много печен, а? — просъска той към Ки. Сетне се обърна към Танил: — След като съм толкова непохватен, по-добре сър Киротиус да почисти вместо мен.
	И Маго понесе празния поднос към кухнята. Ариус хвърли заплашителен поглед към Ки и се отправи след приятеля си.
	— Не е нужно да си създаваш неприятности заради мен — промърмори Ки, докато събираше разпилените останки. Срамуваше се, че Танил е чул подмятанията на останалите двама.
	Само че очите на другия оръженосец сияеха от веселие.
	— Не е твоя вина, че той е толкова кьопав. Ходът ти беше добър. Ще ме научиш ли?


	Минаваше полунощ, когато Тарин и Калиел съпроводиха принцовете към покоите им. Корин беше мъртвопиян. След няколко опита да си разбие носа Тарин го взе на ръце.
	— Сладки сънища, сладичък братовчеде — мърмореше пияният престолонаследник, докато биваше предаван на Танил и Калиел. — И добре дошъл у дома! Калиел, май отново ще повърна.
	Двамата му приятели бързо го поведоха вътре, но от разнеслите се звуци стана ясно, че не са успели да го доближат до леген.
	Тарин отвратено поклати глава.
	— Той невинаги е такъв — каза Тобин, както винаги припрян да защити братовчед си.
	— И все пак прекалено често е такъв. Не мисля, че и баща му би се гордял с това — изръмжа Тарин.
	Отварящият вратата Ки се присъедини към мнението му.
	Бутнатата двер се удари в нещо, пораждайки нечие възклицание. В следващия миг вратата бе разтворена широко. На прага й стоеше сънитият Балдус, усмихнат широко.
	— Приветствам ви, принце — поздрави слугата. — Лорд Тарин. Вас също се радвам да видя.
	Стаята бе изпълнена с приятния аромат на нагорещен восък, примесен с боровата свежест, долитаща откъм балкона.
	Балдус веднага се зае да приготвя леглото на Тобин.
	— Веднага ще ви донеса грейка за леглото, принце. Молай и аз много се зарадвахме, когато чухме за завръщането ви. Сър Ки, оставил съм багажа в гардеробната. Оставих ви го за разопаковане, както обичайно. — Той потисна прозявка. — Освен това пристигна писмо от опекуна ви, принце. Молай го остави върху бюрото.
	_Значи дъртият Шкембльо все пак не е губил време_, помисли си Тобин и взе свитъка. Ако се съдеше по начина, по който Балдус отказваше да поглежда към Ки, застрашената позиция на оръженосеца не представляваше тайна за никого.
	— Върви да спиш в кухнята на топло — обърна се Тобин към слугата, тъй като искаше да остане насаме с приятелите си. — И кажи на Молай, че тази нощ няма да ми е нужен. Уморен съм от пътя и искам да се наспя.
	Балдус се поклони и извлече сламеника си. А Тобин събра смелост, строши печатите и бързо прочете краткото послание.
	— Какво пише? — тихо попита Ки.
	— Само това, че ме призовава утре да се явя при него. Сам.
	Тарин на свой ред прочете свитъка и се навъси.
	— Сам, а? Изглежда нашият канцлер е забравил с кого си има работа. Ще приготвя почетна стража. Кажи, когато ще потеглиш. — Той потупа и Тобин, и Ки по рамото. — Не унивайте, момчета. Будуването в тревога няма да помогне с нищо. Сега се наспете, а с утрешната работа ще се оправим утре.
	Тобин осъзнаваше съвета на Тарин, ала нито той, нито оръженосецът можаха да заспят. Двамата лежаха неподвижно, заслушани в тихото просъскване на изстиващите в камината въглени.
	Най-сетне Ки леко докосна крака на Тобин със своя и изрази гласно страха, измъчващ и двамата.
	— Това може да е последната ми нощ тук.
	— Да се надяваме, че няма да е така — сипкаво отвърна Тобин.
	Измина още дълго време, преди Ки най-сетне да заспи. Убеден в равномерното дишане на приятеля си, принцът внимателно се измъкна и отиде в съблекалнята.
	Багажът им бе струпан върху пода. Тобин разтвори своя вързоп и извади куклата. Знаеше, че не се нуждае от нея, за да призовава брат си, само че вече му нямаше доверие. И не искаше да рискува.
	Сам и сред мрака той осъзна, че отново се страхува от призрака, дори в по-силна степен от преди. Но и този страх не го спря да прошепне думите — брат му понякога можеше да отгатва бъдещето. И Тобин нямаше да се успокои, докато не зададе питането си.
	Брат му изникна, изпълнил с излъчването си мрачното и дребно помещение. И все така изглеждаше необичайно истински.
	— Орун ще отпрати ли Ки? — попита Тобин.
	Братът го гледаше мълчаливо, застинал като нарисуван.
	— Кажи ми! По-рано ми казваше разни неща! — _Злобни, болезнени неща, а също и лъжи._ — Кажи ми!
	— Мога да говоря само за това, което виждам — най-накрая прошепна брат му. — Него не виждам.
	— Кого? Ки или Орун?
	— За мен те са нищо.
	— Тогава не си ми от полза! — огорчено просъска Тобин. — Върви си!
	Братът се подчини, а Тобин захвърли куклата в старото й скривалище — на върха на прашния гардероб. Сетне се върна в леглото и се намести близо до Ки. Навън валеше и принцът остана заслушан в ромола, напразно изчаквайки появата на съня.


	Глава шеста

	На сутринта валеше още по-силно. Из цялото крило слуги разнасяха легени и кофи, за да ограничат водата, процеждаща се през прокапалия таван.
	Атмосферните условия никога не бяха представлявали пречка за учителя Порион. Тобин събуди Ки веднага щом чу слугите да шават из коридора. Двамата бяха първите, застанали да изчакват наставника пред вратите на двореца. Въпреки подмятането на Маго, възрастният боец изглеждаше зарадван да ги види.
	— Вече си добре, разбирам? — каза той, докато ги оглеждаше. — И двамата не изглеждате зле.
	— Нищо ни няма, учителю — увери го Тобин. — И освен това се упражнявахме.
	Това му спечели поглед на съмнение.
	— Ще видим.
	Но се оказа, че принцът не е преувеличавал. Дори Ки, боледувал по-тежко от двамата, сега не изоставаше от останалите бегачи. Спътниците на престолонаследника направиха обичайната си обиколка през парка, преджапвайки сред кал и локви — край дризианската гора, езерото и Новия дворец, за да приключат край храма на Квартата в средата на парка.
	По принцип момчетата не се задържаха дълго край светилището, но днес Тобин прекара няколко минути, шепнещ настойчиво край олтара на Сакор, преди най-сетне да хвърли восъчния си кон в пламъците. Сетне, когато се убеди, че никой не го наблюдава, той пристъпи край белия мраморен олтар на Илиор и изгори едно от перата, които Айя му бе дала.


	Оруновият призив пристигна точно по време на закуската им в столовата. Изглежда Тарин бе наблюдавал, защото той дойде заедно с пратеника. Облечен в нова синя туника, с излъскано въоръжение, боецът изглеждаше внушително. Корин окуражаващо смигна към братовчед си, докато Тобин и Ки напускаха залата.
	Когато четиримата се отдалечиха достатъчно, Тарин отпрати вестоносеца и се обърна към Ки:
	— Иди да ни изчакаш в къщата на Тобин. На връщане ще минем да те вземем.
	Тобин и Ки мрачно се спогледаха. Ако се стигнеше до най-лошото, двамата не искаха да се излагат пред останалите компаньони.
	Оръженосецът леко удари принца по рамото.
	— Не му се оставяй, Тоб. Късмет.
	С тези думи той се отдалечи.
	— По-добре облечи нещо сухо — забеляза Тарин.
	— Изобщо не ме интересува какво ще си помисли Орун! — тросна се принцът. — Просто искам да приключа по-бързо.
	Мъжът скръсти ръце и го изгледа сурово.
	— И ще се явиш пред него в този вид, окалян до коленете? Спомни си чий син си.
	Този път думите жилнаха Тобин. Той побърза да отиде в стаята си, където Молай бе приготвил гореща вода и най-добрите му дрехи. Преоблечен и измит, Тобин застана пред огледалото, докато лакеят вчесваше косата му. От гладката повърхност надничаше мрачно, бледо момче, облечено в лен и кадифе, готово за битка. Принцът се вгледа в отразените си очи. За момент му се стори, че споделя тайна с непознатата, скрита зад това лице.


	Пищният дом на Орун заемаше почетно място сред лабиринта знатни имения на територията на Новия дворец. На прага ги посрещна Бисир, който ги въведе в приемната зала.
	— Добро утро — поздрави го Тобин, радостен да открие поне едно дружелюбно лице. Само че Бисир не отвърна на поздрава му и дори не го погледна. Изглежда завръщането в дома на господаря бе развалило всичко, което престоят в Тобиновото имение бе постигнало. Слугата изглеждаше по-блед от обичайното, а по врата и китките му личаха пресни белези.
	Тарин също забеляза това, защото лицето му потъмня от гняв.
	— Той няма право…
	Бисир побърза да поклати глава, хвърляйки боязлив поглед към стълбището.
	— Не си създавайте проблеми заради мен, милорд — прошепна той, а после продължи на висок глас. — Господарят ми е в покоите си. Вие можете да изчакате в приемната, сър Тарин. Канцлерът желае да разговаря лично с принца. — За момент лакеят замълча, нервно кършещ ръце. — Горе.
	За момент Тобин очакваше, че Тарин все пак ще остане с тях. Принцът добре познаваше ненавистта, която боецът изпитваше към Орун, само че никога не бе го виждал толкова гневен.
	Бисир се приближи до двамата и прошепна:
	— Аз ще бъда наблизо.
	— Постарай се да е така — промърмори Тарин. — Не се тревожи, Тобин. Аз също съм тук.
	Тобин кимна, стараейки се да изглежда храбър. Все пак, докато се изкачваше след слугата, той извади окачените около врата си пръстени и ги целуна за щастие.
	До този момент никога не се бе качвал на горния етаж на дома. Сега получи възможността да се удиви на изразеното богатство. Гоблените и резбованите панели, покриващи стените, бяха изключително скъпи, а мебелите по нищо не отстъпваха на оборудването в двореца.
	Млади момчета бързаха да се дръпнат от пътя им, а Бисир не им обръщаше никакво внимание. Той спря пред последната врата на коридора и я отвори пред Тобин.
	— Помнете, аз ще бъда тук — отново прошепна той.
	Принцът се огледа изненадано. Бе очаквал да попадне във всекидневна или някакъв салон, но пред него се разгръщаше спалня. Огромен креват, също покрит с дърворезба, заемаше средата на помещението. Завесите на балдахина му — дебело жълто кадифе — все още бяха спуснати. Същото се отнасяше и за драпериите на прозорците. Гоблени, изобразяващи гори, почти изцяло покриваха стените. В стаята бе изключително горещо и задушно — в огромната камина все още горяха кедрови цепеници.
	Тобин си помисли, че дори в стаята на принц Корин отсъстваше такъв разкош. В следващия момент се сепна, защото завесите на леглото се разместиха. Пухкава бяла ръка дръпна една от тях.
	— Ето го и нашия малък скитник — меко каза Орун и направи знак на Тобин да се приближи. — Елате, принце, позволете да ви огледам. Надявам се, че болестта не ви е засегнала.
	Облегнат на купчина възглавнички, канцлерът бе облечен в халат от жълта коприна. Голяма нощна шапчица в същия цвят покриваше плешивината му. Светлината от окачена на верига кристална лампа хвърляше сенки по лицето му и го караше да изглежда по-нездраво и по-подпухнало от обичайното. Около него бяха разпръснати документи, а също и поднос с останките на обилна закуска.
	— Приближете се — подкани Орун.
	Огромният матрак се издигаше почти до гърдите на Тобин. Принуден да повдигне глава, принцът можеше да види сивкавите косъмчета в носа на опекуна си.
	— Седнете, принце. Зад вас има табуретка.
	Тобин не обърна внимание на поканата, а упорито остана прав и сключи ръце зад гърба си, за да скрие треперенето им.
	— Искаше да се върна, лорде, и вече съм тук. Защо ме повика?
	Орун се усмихна неприятно.
	— Забелязвам, че отсъствието не се е отразило на обноските ви. Знаете защо ви повиках, Тобин. Вие постъпихте несериозно, а вашият вуйчо узна всичко за малкото ви бягство. Изпратих му изчерпателно писмо веднага щом научих за изчезването ви. Разбира се, сторих всичко по силите си, за да ви спестя неодобрението му. Постарах се вината да бъде положена върху виновника: онова невежо селянче, което се навърта около вас. Макар да ми се струва, че не бива да виним клетия Киротиус в такава степен. Той може и да е съответствал на предишното ви местоположение, но как би могъл да се оправя сред кралския двор…
	— И тук той продължава да ми служи все така добре! Дори Корин го потвърждава.
	— Наясно съм, че всички вие сте привързани към момчето. И съм убеден, че ще успеем да намерим подходящо за него решение. Всъщност, в писмото си дори си позволих да предложа да го приема в собственото си домакинство. Уверявам ви, че тук той ще получи подходящо образование.
	Тобин стисна обгърнатия си юмрук, спомняйки си белезите на Бисир.
	— А що се отнася до желанието ми да ви видя — предположих, че бихте поискали да изразите почитание след дългото си отсъствие. — Орун поспря. — Не? Няма значение. Очаквам отговорът на Негово величество да пристигне с днешната поща. Реших, че би ви се понравило заедно да прочетем добрите вести.
	Поклащайки глава в престорена загриженост, канцлерът повдигна великолепна чиния от подноса си и я протегна към него.
	— Изглеждате много блед, момчето ми. Вземете си сладкиш…
	Тобин упорито втренчи поглед в завивката, потискайки желанието си да избие десерта от ръката му. Леглото проскърца, когато Орун се облегна обратно. Опекунът тихо се засмя. А принцът съжали, че е отхвърлил поканата да седне. Още колко оставаше до появата на пощата? Орун не бе уточнил, а от тази горещина на Тобин започваше да му се вие свят. Струйки пот вече се стичаха по гърба му, солени капчици избиваха и върху горната му устна. Под тихия тропот на дъжда жегата изглеждаше още по-потискаща.
	Орун все така мълчеше, ала Тобин ясно усещаше, че е наблюдаван.
	— Няма да отпратя Ки! — решително заяви той, повдигайки поглед.
	Канцлерът все още се усмихваше, но погледът му бе станал студен.
	— Изпратих на краля списък с подходящи кандидати, млади мъже с достоен произход и подходящо положение. А може би вие бихте желали да прибавите друг потенциален кандидат? Не бих искал да ви налагам мнението си.
	Несъмнено списъкът на Орун бе съдържал единствено негови подставени лица, които с готовност биха доносничели. И ако съдеше по снощното самодоволно поведение на Жабата, Тобин знаеше кому е принадлежало първото име в списъка с новите оръженосци.
	— Така да бъде — каза накрая той, вперил изгарящ поглед. — Лейди Уна.
	Орун се изсмя възторжено и дори плесна с тлъстичките си ръце. Очевидно смяташе, че това е брилянтна шега.
	— Несъмнено ще съобщя и този остроумен отговор на вуйчо ви, принце! Но вече сериозно, младият Мориел е изключително склонен да бъде ваш оръженосец. А и самият крал…
	— Не искам него.
	— В качеството си на ваш опекун…
	— Не! — Тобин едва не тропна с крак. — Никога не бих взел Мориел за свой оръженосец. Дори и ако трябва да встъпя гол в битка!
	Орун се намести сред възглавничките и повдигна чаша от подноса.
	— Ще видим.
	Тобин започна да се отчайва. Колкото и храбро да се бе държал пред Ки и Тарин, той осъзнаваше, че не е в състояние да се противопостави на Орун.
	Канцлерът сръбна от чая си.
	— Разбрах, че сте изявили желание да посетите Атион?
	Значи Мориел не си беше губил времето. А може би арогантният Олбън бе съобщил — той също се ползваше с добра репутация пред Орун.
	— Имението вече ми принадлежи. Защо да не отида да го разгледам? Корин даде разрешение.
	Канцлерът се подсмихна.
	— Стига милият ни принц да си спомня нещо от случилото се снощи. Но се съмнявам, че ще тръгнете още днес, нали? Чуйте само как вали. По това време на годината дъждовете продължават с дни. И не бих се изненадал, ако водата се превърне в лед.
	— Намира се само на ден път…
	— Толкова скоро след боледуването ви, принце? — Лорд Орун поклати глава. — Изключително неразумно. Пък и смятам, че в последно време получихте достатъчно приключения. Може би когато се възстановите. През пролетта Атион изглежда прекрасно.
	— Пролетта? Това е домът на баща ми. Моят дом! Имам право да отида там.
	Усмивката на тлъстия се разшири.
	— Все още не притежавате права, момчето ми. Вие сте все още дете, поверено на моите грижи. Трябва да оставите на мен да решавам кое е най-добре за вас. Както многоуважаемият ви вуйчо несъмнено би изтъкнал сам, аз следя най-добрите ви интереси. Все пак вие сте следващият престолонаследник. — Той отново се върна към закуската си. — За момента.
	Тобин потръпна напук на горещината. Зад усмихнатата маска Орун все още кипеше от гняв. И изглежда възнамеряваше да проточи наказанието си.
	Прекалено ужасен и гневен, за да отговори, Тобин се отправи към вратата, решен да си иде на всяка цена. Но тя се отвори още докато протягаше ръка. Принцът едва не се сблъска с Бисир.
	— Простете, принце!
	В очите на младия мъж Тобин видя съжаление. Изглежда кралският вестоносец бе пристигнал.
	Но Нирин беше този, който пристъпи след слугата.
	Тобин изненадано погледна към високия магьосник и веднага изпълни ума си с гнева, който изпитваше към Орун. Представи си как усещането се вие из съзнанието му подобно на гъст дим.
	Сред двойната червена брада на магьосника блестяха дъждовни капки. Той се поклони пред момчето:
	— Добро утро, принце! Надявах се да ви намеря тук. Прекрасно е, че се завърнахте точно навреме за празника на Сакор. Разбрах, че сте довели и магьосница със себе си?
	Тобин изтръпна. Дали Нирин все пак не бе успял да разчете мислите му? А може би също разполагаше със собствени шпиони?
	— Айя е била приятелка на баща ми — отвърна той.
	— Да, помня — незаинтересовано промърмори Нирин. Повдигайки вежда, магът се обърна към Орун. — Все още на легло в този час, милорд? Да не би да се чувствате зле?
	Канцлерът тежко се надигна и с наперен жест пристегна халата си.
	— Не очаквах други посетители, лорд Нирин. Принцът дойде да ме посети след отсъствието си.
	— Ах, да, мистериозната болест. Надявам се, че вече сте добре, Ваше Височество?
	Тобин можеше да се закълне, че магьосникът му намигна.
	— Да, вече съм добре, благодаря.
	Принцът очакваше да усети противния допир до съзнанието си. Само че Нирин изглежда предпочиташе да дразни Орун.
	Подозрително загледан в неочаквания си посетител, домакинът подкани него и Тобин да се настанят край огъня. Двамата мъже изчакаха настаняването на принца, преди да седнат на свой ред.
	_Дърт лицемер_, помисли си Тобин. Пред свидетели Орун се отнасяше към него с полагащата се почит.
	— Принцът и аз очакваме пристигането на вестоносец от краля — рече канцлерът.
	— По стечение на обстоятелствата именно в това качество се явявам днес. — Нирин извади свитък от ръкава си и го разгърна върху коляно. Тежките кралски печати увиснаха от дъното на хартията. — Това послание ме намери рано сутринта. Негово величество заръчва да ви го предам лично.
	Магьосникът сведе поглед към документа, но Тобин виждаше, че Нирин вече е запознат със съдържанието.
	— Негово величество ви благодари за грижите, които сте полагали за племенника му. — Заклинателят повдигна очи и се усмихна. — И от настоящия момент ви освобождава от тези ви отговорности.
	Шапчето на Орун подскочи върху сепнатото му теме.
	— Какво? К-какво означава това? Какво искате да кажете?
	— Мисля, че бях изключително ясен, Орун. Вие вече не сте опекун на принц Тобин.
	Канцлерът бе вперил невярващ поглед в магьосника. След миг той протегна дебела ръка, за да получи писмото. Нирин му го подаде и с нескривано задоволство загледа как дебелият царедворец се убеждава в действителното съдържание. Когато Орун приключи с четенето, печатите трепереха.
	— Но кралят не споменава никаква причина! Нима не съм изпълнявал задълженията си?
	— Уверен съм, че притесненията ви са излишни. Негово величество горещо ви благодари за оказаното съдействие. — Нирин се приведе напред и указа въпросните редове. — Ето в този пасаж.
	Магьосникът не криеше удовлетвореността си от реакцията на Орун.
	— Смъртта на херцога бе неочаквана, а вие веднага предложихте помощта си — продължи той. — Но сега крал Ериус не желае да ви обременява с допълнителни отговорности, за да не попречат те на досегашните ви задължения към Хазната. След завръщането си той ще назначи нов опекун.
	— Но… Но аз бях останал с впечатлението, че позицията е постоянна!
	Изправяйки се, Нирин го изгледа със състрадание.
	— Точно вие би трябвало да познавате прищевките на краля.
	През цялата тази размяна на реплики Тобин бе стоял вцепенен. Едва сега момчето се опомни:
	— Вуй… Кралят се прибира?
	Нирин поспря на прага:
	— Да, принце.
	— Кога?
	— Това не мога да кажа. Зависи от състоянието на преговорите с Пленимар. Бих предположил пролетта като вероятно време.
	— Какво означава всичко това? — промърмори Орун, все още сграбчил писмото. — Нирин, предполагам, че вам са известни основанията на краля?
	— Опасно е да се твърди, че някой познава основанията на крал Ериус. Но ако ми позволите, стари ми приятелю, бих предположил, че най-накрая сте надценили възможностите си. Вярвам, че се досещате за какво говоря. Нека благословията на Квартата ви докосне. Приятен ден и на вас, принце.
	Той излезе и затвори вратата след себе си. За момент в стаята настъпи пълна тишина, накъсвана единствено от пропукването на камината и тропота на дъжда. Орун беззвучно мълвеше нещо, втренчен в пламъците.
	Тобин ясно можеше да усети атмосферата на зараждаща се буря. След един неспокоен поглед към вратата той попита:
	— Вече може ли да си вървя?
	Орун бавно премести поглед върху него. Принцът изтръпна под запратената насреща му омраза. Скачайки на крака, канцлерът пристъпи към Тобин.
	— Дали може да си вървиш? Това е твое дело, неблагодарно леке!
	Принцът отстъпи крачка назад, но Орун го последва.
	— Твое дело, с твоето подсмихване и обиди. Дъртият шкембльо, нали така ти и селското ти копеле ме наричате зад гърба ми! Мен, служилият на двама владетели. Или си мислиш, че нещата остават нечути? — изръмжа той, макар че Тобин не бе казал нищо. Той го сграбчи за ръката и разтърси писмото пред лицето му. — Ти си ми погодил този номер!
	— Не, кълна се!
	Орун захвърли посланието, за да сграбчи Тобин и с другата си ръка. Капчици слюнка опръскаха лицето на принца, когато дебелият просъска:
	— Писал си на краля зад гърба ми!
	— Не! — Тобин бе истински изплашен. Пръстите на Орун се впиваха до болка в ръцете му. — Нищо не съм писал, кълна…
	— Лъжеш! Както си лъгал в писмото! — Сега канцлерът бе сграбчил предната част на туниката му. — Да го насъскваш срещу мен, срещу неговия най-верен слуга!
	Заобиколените от лой очи се присвиха.
	— Или го е сторил онзи твой лакей, който чака долу? Добрият сър Тарин? — саркастично продължи той. — Толкова добър и покорен. И неизменно по петите на баща ти. Неизменно изникващ там, където няма нужда от него.
	Върху лицето на Орун бе изникнало нещо ново, ново и заплашително.
	— Какво е казал той на краля? Какво? — просъска дебелият и отново разтърси Тобин. Принцът трябваше да се вкопчи в ръцете му, за да се задържи на крака. Пръстите на канцлера се вкопчиха в шията му.
	— Нищо — изхриптя Тобин, който се затрудняваше да диша.
	Орун продължаваше да сипе закани, които принцът вече не можеше да разчлени заради бученето, изникнало в слуха му. Пред очите му бяха започнали да танцуват цветни петна. Лицето на дебелия изглеждаше огромно, запълнило целия му взор. Стаята се въртеше. Краката на Тобин се подкосяваха.
	— Какво си казал? — изпищя Орун. — Признай!
	В следващия момент принцът полетя към земята. Някакъв мъртвешки хлад прелетя над него. Погледът му се проясни и показа, че Орун е започнал да отстъпва, ужасено повдигнал ръце. А в следващия миг Тобин осъзна, че погледът на канцлера вече не е насочен към него, а впит в изникващата между двамата чернота.
	Рухналият Тобин можеше само да гледа как мракът приема позната за него форма. Не можеше да види лицето на брат си, който стоеше с гръб към него, ала Оруновото изражение предоставяше достатъчен знак.
	— Що за магия е това? — прошепна мъжът. Сега той местеше неразбиращ поглед между Тобин и призрака. А братът се приближаваше. Слепешком отстъпващият канцлер се сблъска с масичката за вино, която се преобърна и отряза пътя му за бягство.
	Принцът объркано наблюдаваше как братът бавно повдига призрачната си ръка. Обикновено духът нахлуваше вихрено, обгръщайки се с разруха. Заплашителното му приближаване бе далеч по-лошо. Тобин можеше да усети яростта и заплахата, които излъчваше близнакът. Това излъчване обезсилваше дори него самия. Езикът му бе застинал в гърлото, викът бе невъзможен.
	— Не — изхленчи Орун. — Това е невъзможно.
	Призракът продължаваше да не напада. Вместо това довърши жеста си, за да докосне гърдите на ужасения мъж. Канцлерът изпищя в агония и рухна върху съборената маса. Едната му ръка падна в камината, разравяйки искри.
	Последното, което Тобин си спомняше, бяха чехлите на бившия му опекун, потръпващи сред миризмата на овъглена плът.


	Глава седма

	Слуховете бързо се разнасяха из Стария дворец. По време на сутрешното тичане Маго и приятелчетата му не бяха спрели да гримасничат към Ки. Край храма Олбън се бе блъснал в него и съвсем тихо бе прошепнал:
	— Сбогом, селяче!
	Затова той бе побързал да последва съвета на Тарин и да се отправи към къщата на Тобин. Тамошният слуга изглежда го очакваше, защото веднага взе мокрото му наметало и му приготви кресло до камината.
	— В момента войниците тренират, а мадам Айя е в стаята за гости. Да съобщя ли за пристигането ви, сър?
	— Не, просто ще поседя тук.
	Слугата кимна и го остави.
	В камината бе накладен огън, но помещението пак оставаше сенчесто и студено. Диплите на сива мъгла обгръщаха прозорците. По керемидите продължаваха да се стичат капки. Младият оръженосец се чувстваше прекалено неспокоен, за да остане на едно място, затова скоро започна да се разхожда из стаята. Колко дълго щеше да отсъства Тобин? Ами ако Орун намереше някаква причина да го задържи в дома си? Дали Тарин щеше да дойде да му съобщи, или просто щеше да го остави тук да си чака?
	Той повдигна поглед и установи, че е стигнал подножието на украсеното стълбище. До този момент само веднъж се бе качвал на горния етаж. Бащата на Тобин бе изоставил тази част от къщата още преди години. Стаите бяха опразнени и понастоящем там се щураха единствено мишки. И призраци, за които Ки бе убеден, че го наблюдават от ъглите.
	По време на визитите си в града херцогът бе използвал единствено долния етаж. А след смъртта му Тарин и войниците бяха останали единствени обитатели. Стаята на Тарин се намираше близо до началото на коридора, а бойците заемаха задната част на къщата. Но всички използваха просторната зала. И затова наоколо винаги се разнасяше непогрешимият аромат на домашен олтар.
	Ки се отправи по коридора. Вратата на Айя се намираше от дясната страна, понастоящем затворена. Старата спалня на херцога, принадлежаща на Тобин и по съвместителство на Ки, се намираше отляво. Той застана на прага, а сетне продължи към съседната стая — тази на Тарин.
	Тя бе семпла и подредена в отражение на личността на обитателя си. Стаята му в провинциалното имение изглеждаше почти по същия начин. Тази позната обстановка накара Ки да се почувства като у дома си. Той накладе огън и приседна край камината да очаква съдбата си.
	Но и тук също не успя да се задържи мирен. Скоро вече дълбаеше бразди по килима. Дъждът трополеше по стъклата, а мислите на младия оръженосец не спираха да се щурат из главата му. _Какво ще правя, когато Орун ме отпрати? Ще се върна обратно в Оукмаунт, за да паса свине?_
	Немислимо беше да се завърне в немилост при баща си. Не, по-скоро щеше да се присъедини към полка на Ахра и заедно с него щеше да обхожда крайбрежието и да кръстосва оръжие с враговете.
	Но и тези мисли не го утешиха. Той искаше да остане тук, с Тобин.
	Ки отчаяно отпусна лице в дланите си. _Аз съм виновен за всичко това. Не трябваше да оставям Тобин болен. Само за няколко седмици в кралския двор забравих всичко, на което Тарин ме бе научил!_
	Тези мисли за пореден път извикаха въпроса, който не бе спирал да го измъчва от нощта, в която Ки бе последвал призрака. Какво бе накарало Тобин да побегне? Той не се съмняваше в обяснението на принца, но…
	Оръженосецът въздъхна. Той искаше да повярва безрезервно, ала нещо в думите на приятеля му звучеше неискрено. И нещо у Тобин несъмнено се беше променило.
	_А може би_, гузно си помисли Ки, _той е почувствал моята промяна_.
	Противните намеци, които Маго и Ариус бяха подметнали тогава в конюшнята, дълбоко го бяха засегнали. След това бе имало моменти, в които Ки се бе отдръпвал да спи по-далече от приятеля си. Той си припомни оскърблението, неизменно изникващо върху лицето на Тобин в подобни мигове. Дали това не бе подтикнало принца да избяга? _Бях глупак да обръщам внимание на думите на онези малоумници._ Откровено казано, покрай всичко, случило се през последния месец, Ки изцяло бе забравил за това. Но дали същото важеше и за Тобин?
	Вината и объркването го прерязваха.
	— Каквото и да е, той ще ми каже, когато стане готов — промърмори той.
	Въздухът зад него изстина. Злобният, шепнещ кикот го накара да настръхне. Ки рязко се обърна и неволно повдигна ръка, за да обвие пръсти около талисмана си. Застанал край леглото на Тарин, духът наблюдаваше другото момче с омраза.
	— Попитай Аркониел — прошепна братът.
	— За какво да го питам?
	Призракът изчезна, но съскавият смях остана да се носи във въздуха. Ки потръпна, придърпа стола по-близо до огъня и се сви. Чувстваше се по-самотен от всякога.
	Нечии викове го изтръгнаха от мрачния му унес. Той скочи и рязко отвори вратата, като едва не се сблъска с изникващата в коридора Айя. Двамата се втурнаха към залата, където завариха Тарин, понесъл отпуснатото тяло на Тобин.
	— Какво е станало? — остро попита магьосницата.
	— Отвори вратата на стаята му, Ки — нареди Тарин, подминавайки въпроса.
	— Запалил съм огън в твоята.
	Оръженосецът изтича напред, отвори вратата и извъртя Тариновото легло към прага. Боецът внимателно положи тялото на принца и започна да разтърква китките му. Тобин дишаше, но лицето му бе измъчено и покрито с пот.
	— Какво му е направил Орун? — разпалено изръмжа Ки. — Ще го убия. Не ме е грижа, че после ще ме изгорят жив!
	— По-леко със заплахите, Ки. — Тарин се обърна към слугите и войниците, които се струпваха на прага. — Кони, изтичай да доведеш целител. Не се взирай, човече, върви! Ларис, постави охрана на всички входове. Не пускайте никого, освен ако не е висш кралски служител. И незабавно ми доведи Бисир!
	Възрастният сержант отдаде чест, отсечено допирайки юмрук до гръдта си.
	— Тъй вярно, капитане.
	— Улиес, донеси леген с вода — спокойно нареди Айя. — Останалите вървете да изпълнявате задълженията си.
	Събраните се пръснаха. Тарин се отпусна на стол край леглото, сграбчил главата си с ръце.
	— Затвори вратата, Ки. — Магьосницата се доближи до Тарин и отпусна длан върху рамото му. — Разкажи ни какво е станало.
	Мъжът бавно поклати глава:
	— Не зная. Бисир го отведе горе, в спалнята на Орун. Малко по-късно пристигна лорд Нирин, носещ съобщение от краля. Скоро магьосникът отново слезе. Очаквах, че Тобин също ще се появи, но това не стана. И тогава чух Бисир да изкрещява. Когато стигнах горе, Орун беше мъртъв, а Тобин лежеше в безсъзнание на пода. Не можах да го свестя, затова го донесох тук.
	Айя развърза яката на Тобиновата туника. Лицето й потъмня заплашително.
	— Погледнете. Тези следи са съвсем пресни.
	Тя разгърна ленената риза, за да покаже на Тарин и Ки белезите върху шията на Тобин. От лявата страна на врата се виждаше леко разкъсване, покрито с капчици кръв.
	— Забеляза ли някакви следи върху Орун?
	— Нямах време да погледна — отвърна боецът.
	— Ще узнаем кой му е причинил това — закани се Ки. — Ще го намерим и ще го убием.
	Тарин го погледна остро и момчето побърза да затвори уста. Ако не беше глупостта му, Орун изобщо нямаше да привиква Тобин.
	Улиес се върна с поискания леген. Тарин го взе от ръцете му и заръча:
	— Върви да доведеш канцлер Хайлус и лорд Нирин.
	— Няма да е нужно. — Изникналият зад него магьосник загрижено се приближи към леглото. — Разтревожен слуга ме догони, за да ми съобщи. Как е принцът? Нищо му нямаше, когато си тръгнах. Това се отнасяше и за двама им.
	Без да се замисля, Ки препречи пътя му. Нирин се вторачи в него. Оръженосецът усети тръпките на неприятен хлад, но не отстъпи.
	— Милорд, бих предпочела да изчакаме дризианите — каза Айя, заставайки до Ки. Тя говореше почтително, но думите й не представляваха молба.
	— Разбира се. Така действително би било най-разумно.
	Магьосникът приседна до камината. А Ки се премести зад таблата на леглото, без да откъсва очи от натрапника. Тобин винаги се бе притеснявал от Нирин, което за Ки бе достатъчна причина да ненавижда магьосника. Освен това чародеят сам бе признал, че е последният човек, видял Орун и Тобин. Поне така твърдеше.
	Нирин улови погледа му и се усмихна. Поредни хлъзгави тръпки плъзнаха по тялото на Ки, който побърза да отвърне поглед.
	Миг по-късно Тобин трепна. Ки веднага се покачи върху леглото и сграбчи ръката му.
	— Всичко е наред, Тоб. Сега си в безопасност. Тарин и Айя също са тук.
	Принцът стисна ръката му до болка.
	— Как… как съм се озовал тук? — дрезгаво попита той.
	— Аз те донесох. — Тарин приседна на ръба и прегърна Тобин през раменете. — Взе да ми става навик да ви пренасям. Спокойно, вече нищо не те заплашва. Можеш ли да ни кажеш какво стана?
	Тобин повдигна ръка към гърлото си.
	— Орун. Той толкова се беше вбесил… сграбчи ме и…
	Тогава той забеляза Нирин и застина.
	— Орун беше — продължи Тобин.
	Магьосникът се изправи и се приближи.
	— Канцлерът ви е наранил?
	Момчето кимна:
	— Съобщението на краля — прошепна то. — Той ме сграбчи и… изглежда ми е причерняло.
	— Нищо чудно — каза Айя. — Изглежда се е опитвал да те удуши.
	Тобин кимна.
	В този момент пристигна целителката, която нареди всички без Айя и Нирин да напуснат стаята. От прага Ки хвърли последен поглед към приятеля си, а после се промъкна обратно, докато жената в кафява роба забъркваше лапа за раните на принца. Тя видя оръженосеца, но му позволи да остане.
	Приключила, целителката излезе и дълго разговаря с Айя и Тарин. Боецът се върна, видимо притеснен.
	— Лорд Нирин, Бисир бе доведен. Канцлер Хайлус също пристигна току-що.
	Тобин се размърда.
	— Но Бисир не е направил нищо!
	— Просто искаме да поговорим с него — увери го Тарин. — Сега си почини. Ки ще ти прави компания.
	— Лорд Нирин? — хрипкаво каза Тобин.
	Магьосникът спря пред вратата.
	— Да, принце?
	— Нямах възможност да прочета посланието на краля. Ки все още ли остава мой оръженосец?
	— Негово величество не споменава нищо по въпроса. За момента позицията на оръженосеца ви е стабилна. Постарай се да останеш достоен за нея, сър Киротиус.
	— Да, милорд. — Ки изчака магьосниците и Тарин да излязат, сетне затвори вратата и бързо очерта знак за късмет. — Той прилича на змия, когато се усмихва. Но поне донесе добри новини. — Оръженосецът приседна на леглото и потърси погледа на Тобин, само че приятелят му не спираше да измества очи. — Как се чувстваш? Наистина?
	— Добре съм. — Тобин докосна превръзката около врата си. — Това помага.
	Гласът на принца все още бе хрипкав, но и сред тази дрезгавина Ки можеше да долови прикривания страх.
	— Значи Орун все пак се опита да ти посегне? — удивено поклати глава оръженосецът.
	Тобин въздъхна, а брадичката му започна да трепери.
	Ки се приведе и отново взе ръката му:
	— Имало е и нещо друго, нали?
	Принцът хвърли боязлив поглед към вратата, а после прошепна:
	— Беше призракът.
	Очите на Ки се разшириха:
	— Но той беше тук. Посети ме, докато теб те нямаше.
	Тобин възкликна задавено.
	— И какво направи?
	— Нищо! Аз бях тук и те чаках, а той внезапно изникна зад гърба ми.
	— Каза ли нещо?
	— Заръча да съм питал Аркониел…
	— За какво?
	Ки се поколеба. И по-рано се бе чувствал измамник заради съмненията си към Тобин, сега отново се чувстваше гузен, задето не искаше да сподели подозренията си.
	— Не каза. И с теб ли се държи така?
	— Понякога.
	— Но е дошъл в дома на Орун. Ти ли го повика?
	Тобин ожесточено започна да клати глава.
	— Не! Не, кълна се в Квартата, не съм!
	Оръженосецът притеснено го погледна.
	— Вярвам ти, Тоб. Но какво има?
	Тобин преглътна мъчително и се приведе до ухото му.
	— Братът уби Орун.
	— Но… как?
	— Не зная. Орун ме разтърсваше. Може би наистина е възнамерявал да ме удуши. Не зная. Духът просто изникна между нас, протегна ръка и го докосна. И Орун рухна…
	Тобин бе започнал да се тресе. По бузите му се стичаха сълзи.
	— А аз не го спрях, Ки! Ами ако… Ами ако по някакъв начин съм го накарал да го стори?
	Оръженосецът го притисна към себе си.
	— Ти никога не би направил подобно нещо. Зная, че не би го направил.
	— Не си спомням да съм го правил — изхлипа Тобин. — Но бях толкова уплашен, мразех Орун, а той говореше лоши неща за теб и…
	— Ти ли повика духа?
	— Н-не!
	— Каза ли му да убие Орун?
	— Не!
	— Тогава вината не е твоя. Братът просто те е защитавал.
	Тобин повдигна насълзеното си лице и го погледна в очите.
	— Наистина ли мислиш така?
	— Да. Той е злобен, но е и твой брат. А Орун ти е причинявал болка. — Ки замълча, докосвайки избелелия белег върху шията си. — Помниш ли онзи път с дивата котка? Ти каза, че призракът е изникнал пред теб, за да те защити.
	— Но Лел беше тази, която уби звяра.
	— Да, само че брат ти се е появил. Както се е появил, когато Орун те е удушавал. Никой друг не се е опитвал да ти стори подобно нещо, нали?
	Тобин обърса лице с ръкав.
	— Не, никой, освен…
	— Кой? — веднага попита Ки, вече прехвърлящ през ума си вероятните компаньони.
	— Майка ми — прошепна Тобин. — Тя се опита да ме убие. Брат ми изникна и тогава.
	Яростта на Ки изчезна в един миг, оставяйки го втрещен.
	— На никого не бива да казваш за това — рече Тобин и обърса носа си. — За Орун. Никой не бива да узнава за духа.
	— Самият Нирин не би могъл да изтръгне това от мен. Знаеш го.
	Тобин отново въздъхна покъртително и отпусна глава върху рамото на приятеля си.
	— Ако в онова писмо се казваше, че трябва да те отпратя, щях да избягам отново.
	— И пак щеше да ме оставиш да те догонвам? — Ки се постара да прозвучи шеговито, само че в гърлото му бе изникнала буца. — Дори не смей да опитваш. Вече ще те държа изкъсо.
	— Казах ти, че няма. Ще избягаме заедно.
	— Тогава всичко е наред. Ще те оставя да си починеш.
	Но Тобин отхвърли завивките и слезе от леглото.
	— Искам да видя Бисир. Той няма нищо общо със случилото се.


	Едва на вратата го споходи нова мисъл, чиято тревога замъгли всички останали притеснения. Какво точно бе видял Бисир? Тобин прокле слабостта си — да припадне като някаква изнежена дама от баладите. Дали братът бе останал при него, след като бе убил Орун? Щом дебелият бе видял призрака, значи същото можеше да важи и за Бисир. Принцът си пое дъх и се отправи към залата.
	Бисир стоеше край камината, кършещ ръце, наобиколен от Тарин и останалите. Канцлер Хайлус бе единственият седнал. Изглежда идваше направо от двореца, защото все още носеше официалната си роба и шапката от черно кадифе.
	— Принцът изглежда по-добре, отколкото очаквах, слава на Квартата! — възкликна той. — Ела, момчето ми. Този младеж точно ни разказваше за недопустимото преживяване, което ти се е наложило да изтърпиш.
	— Разкажи на принц Тобин това, което каза и на нас, Бисир — подкани Айя.
	Лакеят умоляващо погледна момчето.
	— Видях единствено двама ви да лежите на земята, принце.
	— Но си подслушвал — остро каза Нирин.
	— Не, милорд! За мен има стол край вратата. Винаги стоя там, ако лорд Орун се нуждае от нещо.
	Хайлус повдигна сбръчкана ръка.
	— Успокой се, млади човече. Никой не те обвинява в нищо. — Той направи знак на Улиес да донесе на ужасения слуга чаша с вино.
	— Благодаря ви, милорд. — Бисир отпи голяма глътка и част от бледнината започна да го напуска.
	— От позицията си трябва да си чул нещо? — продължи възрастният мъж.
	— Да, ваше благородие. Чух лорд Орун да разговаря гневно с принца. Изключително неподобаващо. — Той преглътна нервно. — Простете, зная, че не бива да говоря за господаря си по такъв начин, но…
	— Никой няма да те държи отговорен за казаното — нетърпеливо каза Айя. — Значи си чул Орун да крещи. Какво стана после?
	— После се разнесе онзи ужасяващ вик! Веднага притичах и видях и двамата да лежат на килима. А когато видях лицето на господаря си… — Той отново погледна към Тобин, този път с открит страх. — Очите на лорд Орун бяха отворени, но… Кълна се в Квартата, никога няма да забравя вида му. Той беше изцъклен, а лицето му бе почерняло…
	— Аз също едва го познах — потвърди Тарин. — Изглеждаше, че е получил удар.
	— Тогава сър Тарин дотича и веднага отнесе принца, преди да съм успял да… страхувах се, че той също е мъртъв! — Бисир отправи треперещ поклон към Тобин. — Слава на боговете, че сте добре.
	— Ако разрешите, милорд…? — каза Нирин.
	Хайлус кимна и магьосникът се приближи към слугата.
	— Подай ми ръката си, Бисир.
	Изглеждаше, че Нирин е изпълнил стаята с присъствието си. Тобин настръхна. Ки пристъпи по-близо до приятеля си и го хвана за ръката.
	Лакеят просъска болезнено и рухна на колене. Когато магьосникът най-сетне го пусна, Бисир остана коленичил и веднага притисна освободената си ръка към гърдите.
	Нирин сви рамене и погледна към стареца.
	— Той казва истината. Изглежда единственият, който знае какво наистина се е случило, е принц Тобин.
	За един ужасяващ миг Тобин си помисли, че магьосникът възнамерява да подложи и него на тази процедура, но Нирин просто остана загледан в него. Принцът не усети познатия допир на чуждото съзнание, но за всеки случай приложи номера на Аркониел.
	— Той ме сграбчи, обвини ме, че съм настройвал краля срещу него…
	— А имаха ли основание обвиненията му? — осведоми се магьосникът.
	— Моля? Не! Не съм писал нищо на вуйчо си!
	Нирин се подсмихна:
	— И не сте се опитвали да му повлиявате по какъвто и да било начин? Не беше тайна, че вие презирахте Орун. Не ви виня, разбира се.
	— Аз нямам влияние над краля — прошепна Тобин. Отново изглеждаше, че Нирин е станал по-висок. И наистина ли въздухът около него потъмняваше?
	— На принца дори не му е хрумвала подобна възможност — намеси се Тарин. Тобин видя, че боецът едва сдържа гнева си. — Той е още дете. Няма никаква представа от политиката на кралския двор.
	— Простете, аз по-скоро размишлявах над постъпките, които едно благородно сърце би се решило в името на приятеля си. — Нирин косо погледна към Ки, а после се поклони на Тобин. — Приемете най-искрените ми извинения, принце, ако нещо в думите ми ви е наскърбило. — Сега той гледаше към Тарин. — Може би някой друг се е нагърбил да се застъпи за принца?
	Тарин сви рамене:
	— Защо? Риус избра Ки за оръженосец на сина си. Кралят разбира установената връзка.
	Нирин погледна към Ки.
	— Ами ти, сър Киротиус? Къде беше ти, докато принц Тобин посещаваше опекуна си?
	— Тук, милорд. Посрещналият ме слуга може да потвърди.
	— Няма да се наложи. Попитах единствено от любопитство. Изглежда узнахме всичко, което можеше да бъде узнато.
	Лорд Хайлус бавно кимна.
	— Предполагам впечатлението ти е било правилно, Тарин. Силното вълнение може да се окаже пагубно за човек в напреднала възраст. Изглежда лорд Орун сам е докарал гибелта си.
	— Освен ако не е замесена тъмна магия.
	Всички се вторачиха в Нирин.
	— Съществуват заклинания, които биха могли да предизвикат подобна смърт. Човек в положението на Орун несъмнено разполага със силни врагове. А съществуват магьосници, които биха предложили подобна услуга, стига заплащането да е подобаващо. Вие как смятате, Айя?
	Възрастната жена протегна ръка:
	— Ако обвинявате мен, милорд, подложете ме на изпитание. Няма от какво да се страхувам.
	— Уверявам ви, че ако вие бяхте извършителката, вече щях да зная.
	Тарин прочисти гърло.
	— С цялото ми уважение, господа, принц Тобин преживя тежък ден. Щом причината за смъртта на лорд Орун вече е изяснена, струва ми се разумно да оставим принца да почива.
	Хайлус се надигна и потупа Тобин по гърба.
	— Ти си смело момче, принце, но приятелят ти е прав. Почини си и се постарай да забравиш за случилото се. Ако си съгласен, аз ще поема задълженията на твой опекун, докато вуйчо ти официално посочи друг.
	— С радост приемам!
	— Простете, лорд Хайлус, какво ще стане с домакинството на покойния ми господар? — тихо попита Бисир, който все още стоеше на колене.
	— Изправи се момче. Върви вкъщи и кажи на управителя, че за момента поддържането на къщата трябва да продължи по обичайния начин. Въпросът за собствеността ще бъде разрешен впоследствие. Побързай, преди всички да са разграбили среброто.
	— Елате, принце, ще ви заведа до стаята ви — официално се обърна към него Айя, влязла в ролята на Нари.
	— Не може ли Бисир да дойде да живее тук? — тихо попита Тобин, докато магьосницата и Ки го съпровождаха обратно.
	Но Айя поклати глава.
	— Забрави го. Запали огън, Ки.
	— Как можеш да казваш подобно нещо? Видя как се чувстваше той в имението. И днес той се опита да ми помогне. Попитай Тарин…
	— Зная. Но в Еро показността е особено важна. — И тъй като Тобин не се примиряваше, тя отстъпи в известна степен. — Ще го наглеждам.
	Принцът неохотно кимна. Някогашното му недоверие към нея отново се усили. С Аркониел въобще не би му се наложило да настоява.


	Глава осма

	След завръщането си на следващия ден Тобин и Ки се превърнаха в център на нежелано внимание. Корин и компаньоните му непрекъснато настояваха за подробности и не биха имали нищо против да изслушат историята няколко пъти, ако накрая наставникът не се бе намесил и не бе заплашил, че ще ги прати да ринат тор, ако не оставят принц Тобин на спокойствие.
	Но с напредването на деня заплахите на Порион вече нямаха ефект срещу неспирните шепнения и удивени въпроси. Изчакващите реда си да стрелят край мишените неспирно се интересуваха как точно изглеждал умиращият Орун, какви звуци издавал, имало ли кръв… Тобин разказа всичко, което можеше, и бе изключително благодарен, когато в крайна сметка Ки заплаши да просне следващия, изникнал да досажда с въпроси.
	В Дворцовия кръг вестите се разнасяха бързо. През следващите няколко дни придворни и слуги не спираха да се взират в него и да си шепнат, докато той минава. Двамата с Ки се стараеха да прекарват по-голямата част от времето си в стаята или намираха убежище в дома на Ариани.
	Но и тази история бързо бе изтласкана от нови, по-пресни клюки. Към края на седмицата любопитните се бяха прехвърлили към други скандали.
	Една вечер Калиел предизвика Тобин на игра на бакши. Принцът остави прислугващия Ки и отиде да донесе камъните от стаята си.
	Почти бе достигнал вратата на покоите си, когато лейди Уна изникна от сенките на отсрещното празно помещение. Тобиновата изненада бързо отстъпи на шок, когато обичайно срамежливото момиче го хвана за ръката и го придърпа в стаята му. Тъй като Молай и Балдус в момента вечеряха, покоите бяха празни.
	Тя затвори вратата и го загледа с блеснали очи.
	— Какво има? — попита накрая Тобин, смутен от проточилото се мълчание.
	— Истина ли е?
	— К-кое?
	— Говори се, че преди да умре, лорд Орун се опитал да те принуди да си избереш нов оръженосец, а ти… — Уна се изчерви, но не откъсна поглед от неговия. — А ти си посочил мен.
	Тобин премигна. Той я бе назовал, за да вбеси Орун. Впоследствие съвсем бе забравил за случилото се. Явно Бисир бе чул и нему се дължаха слуховете.
	Искаше му се да потъне в земята, когато тя взе ръката му и я притисна към себе си.
	— Истина ли е, принце? Наистина ли си предпочел именно мен?
	Тобин все пак успя да кимне, а тя стисна ръката му дори по-силно и се вгледа настойчиво.
	— И думите ти са били сериозни?
	— Ами… — Тобин се поколеба, защото не му се искаше да лъже. — Мисля, че ти би била отлична оръженоска — смотолеви той, решавайки да прибегне до полуистина. Искаше му се тя да пусне ръката му. — Ако на момичетата се разрешаваше.
	— Толкова е несправедливо! — разпалено се провикна тя. А очите й блеснаха по особен начин. — В Скала жените винаги са се сражавали! Ки ми разказа за сестра си. Ахра наистина е прекрасна бойкиня, нали?
	— О, да!
	Макар да бе срещал Ахра само веднъж, тя го бе научила на няколко полезни хватки. В двубой срещу повечето мъже той би заложил на нея.
	— Несправедливо е! — Тя най-накрая пусна дланта му, за да скръсти ръце. — Ако не бях благородница, аз също щях да се присъединя към войската. Баба ми е била генерал. Умряла е в битка, защитавайки кралицата. И ще ти кажа една тайна — продължи тя, отново притискайки се стряскащо близо. — Понякога тя ме посещава в съня ми, яхнала прекрасен бял кон. А мама ми даде меча й. Само че татко не иска и да чуе за обучение по фехтовка. Само ако можех да се науча… Един ден…
	Тя млъкна и се усмихна засрамено.
	— Съжалявам. Държа се глупаво.
	— Не! Виждал съм как стреляш. С лъка ти не отстъпваш на нито един от нас. Освен това яздиш като боец. Дори учителят Порион казва така.
	— Наистина ли? — Но тя посърна бързо. — От това няма полза, ако не умея да използвам меч. Принудена съм да се ограничавам с трактати и да наблюдавам как вие тренирате. Понякога съжалявам, че съм се родила момиче!
	Думите й засегнаха Тобин по начин, който той не разбираше. Преди да се е усетил, вече обещаваше:
	— Бих могъл да те науча.
	— Сериозно ли говориш? Не го казваш, за да ме подразниш?
	Принцът искаше да си вземе думите назад още от мига на изричането им, само че не можеше да го стори, не и при начина, по който тя го гледаше.
	— Ще те науча. Ки също ще помага. Само никой друг не трябва да узнава.
	Уна внезапно се приведе напред и го целуна право по устата. Изненаданият Тобин не можа да реагира и дори одра устната си в зъбите й. Веднага след това момичето изчезна, оставяйки го втрещен край отворената врата.
	— Проклятие — промърмори Тобин, усетил кръв върху устната си. — И защо направих това?
	По злощастно стечение на обстоятелствата Олбън и Куирион избраха да минат по коридора точно в този момент.
	— Какво има? Тя да не те ухапа? — подигравателно попита Олбън.
	Тобин гневно си проправи път между тях, напълно забравил да вземе камъните за бакши.
	— Явно не ти харесва да те целуват момичета? — подвикна подире му Куирион.
	Побеснял, принцът рязко се обърна, за да отвърне подобаващо, ала се препъна в собствените си крака и полетя към земята, подирвайки опора в един от гоблените на стената. Прашният плат се откъсна и падна отгоре му. Двете момчета буквално започнаха да вият от смях.
	— Кръв, моя кръв. Плът, моя… — поде шепнешком Тобин. В следващия миг осъзна какво се опитва да направи и ужасено притисна длан към устните си. Смехът им отмина надолу по коридора, а принцът остана да лежи покрит, изтръпващ. Най-сетне той се измъкна от прашния мрак и отново затърси паметта си, дирейки някаква скрита повеля, с която все пак да е изпратил духа срещу Орун.


	На следващия ден Тобин разказа на Ки и Тарин за случилото се с Уна, като премълча за сблъсъка с Олбън. Никак не му стана приятно, когато приятелите му избухнаха в смях.
	— Ах, пилешки мозъко, та тя ти е хвърлила око още откакто дойдохме в Еро! — възкликна Ки.
	— На мен ли?
	— Същият. Искаш да кажеш, че не ти е направило впечатление как тя не откъсва очи от теб?
	— Дори аз забелязах — отбеляза Тарин, по съвместителство и домакин, тъй като тримата се бяха събрали пред камината в неговата стая. — Но пък тя е още момиче.
	— Нима не харесваш момичета, Тобин? — засмя се Ки, несъзнателно повтаряйки подигравката на Куирион.
	Тобин мрачно се загледа в обущата си.
	— Не харесвам никого.
	— Остави го, Ки — каза Тарин. — Тобин още не е достигнал тази възраст. На неговите години аз бях същият. А що се отнася до обучението… — Тук изражението му стана сериозно. — Самата тя го е казала, баща й не е привърженик на някогашните традиции. А херцог Сарвои не е човек, чиято ненавист трябва да бъде търсена. Най-добре би било тя да се задоволи със стрелбата и язденето.
	Тобин кимна, макар че неодобрението на бащата го плашеше далеч по-малко от мнението на Уна. И устната му все още не беше зараснала.
	— Но след година или две ще се чувстваш различно — продължи боецът. — Тя е прекрасна девойка от могъщо семейство. И то красива.
	— И още как! — енергично се отзова Ки. — Ако не бях убеден, че тя не би обърнала никакво внимание на един оръженосец, сам бих й предложил да се заема с обучението й.
	Неочакваната промяна в гласа на приятеля му и занесената му усмивка накараха стомаха на Тобин да се свие.
	_Защо ме е грижа, че Ки я харесва?_ Само че фактът не можеше да бъде отречен.
	— Аз предложих просто от учтивост — изръмжа Тобин. — Сигурно вече е забравила.
	— Не и Уна — отвърна Ки. — Виждал съм как ни гледа.
	Тарин кимна.
	— Не те е излъгала за баба си. Генерал Елтия по нищо не отстъпваше на мъжете предводители, а освен това беше превъзходен стратег. Баща ти имаше изключително високо мнение за нея. Донякъде Уна се е метнала на нея. Това е проблемът с новите традиции, които Ериус се опитва да наложи. Скала гъмжи от момичета, в чиито вени тече кръвта на герои, а сърцата им носят старата слава. Но вместо това чуват, че мястото им е край огнището.
	— Нищо чудно, че тя завижда на обикновен войник като Ахра — каза Ки.
	— Сигурен съм, че много скоро Ериус ще отстрани жените от войските си. И какво ще правят отстранените тогава?
	— Искаш да кажеш, че има много като тях? Бойкини? — попита Тобин.
	— Да. Например готвачката в имението — сержант Кетилън, както бе известна преди принудителния цивилен живот. Ериус принуди много от по-възрастните жени да се уволнят. Тя бе прекалено вярна, за да се противопостави, но и до днес гордостта й е наранена. Из Скала са пръснати стотици жени като нея. А може би и повече.
	Тобин се загледа в огъня, представяйки си цяла армия отвергнати бойкини, отправени към неизвестното. Мисълта го накара да потръпне.


	Глава девета

	Аркониел разкърши рамене и се приближи до прозореца на кабинета си, където бавно започна да препрочита писмата, донесени от Кони по-рано днес.
	Вън бързо настъпваше привечер. Сянката на кулата се простираше като нечий протегнат пръст върху снега, покрил поляната. С изключение на пъртината, оставена от коня на Кони, мразовитото покривало бе съвършено гладко. Вече нямаше снежни човеци или крепости, нямаше следи от дири, отправящи се към гората.
	И никакъв заразителен смях не се разнасяше пред вратата му, мрачно си помисли Аркониел. Никога не се бе чувствал по-самотен. Понастоящем в имението бяха останали единствено той, Нари и готвачката. Три зара, разклащани в огромна дървена чаша.
	Магьосникът въздъхна и отново насочи вниманието си към писмата. Присъствието му тук трябваше да остане в тайна, затова те бяха невинно адресирани до Нари. Аркониел приглади първия пергамент върху перваза, разсеяно прокарващ палец над счупения печат. И двете момчета му съобщаваха за смъртта на Орун. Айя му бе писала по-рано, така че новината не го изненада. Но техните версии го интересуваха повече.
	Тобин бе кратък: заради лоши вести Орун получил някакъв пристъп. Ки бе по-изчерпателен и полезен, макар да не бе присъствал на случилото се. Аркониел се усмихна, когато разгърна двата листа. В началото Ки не бе проявявал голям интерес към писането, а почеркът му и сега си оставаше грозноват, но думите се лееха изпод ръката му със същата лекота, с която се отронваха и от устните. Неговите писма винаги бяха по-подробни. Той разказваше за белезите по врата на Тобин и за факта, че бил донесен в безсъзнание. И, най-странното, приключваше писмото си така: _Тобин все още се чувства виновен за станалото_. Айя не бе споменавала угризения в писмото си. Но Аркониел бе уверен, че това не се дължи на ленивост или премълчаване от нейна страна. Ки познаваше Тобин по-добре от всеки друг. И освен това бе споделял ненавистта към опекуна. Защо принцът би се чувствал зле за смъртта му?
	Аркониел прибра писмото на Тобин в ръкава си, за да го отнесе обратно до Нари, а посланието на Ки постави върху купчината на бюрото си.
	_Едва не го убих, но не го сторих_, напомни си той, както правеше при прибавянето на всяко ново писмо. Не бе сигурен за точната причина, поради която събира писмата на Ки, може би, за да отблъсне с тяхна помощ кошмарите, които все още го измъчваха. Сънища, в които той не се поколебаваше, а Ки никога повече не идваше в съзнание.
	Магьосникът побърза да прогони неприятния спомен и погледна към слънцето, за да види колко остава от деня. Вчера бе стоял до много късно.
	При идването си тук той бе заварил не имение, а гробница на живи и мъртви. Двамата с Айя бяха убедили херцог Риус да ремонтира зданието, да го превърне в нещо, наподобяващо дом. За известен период след ремонта това действително бе станало така. Замъкът се бе превърнал в дом и за Аркониел, първи дом след напускането на бащиния.
	Но сега мястото отново се връщаше към предишната си гнилост и разруха. Новите гоблени и прясната мазилка бързо ставаха захабени. Коридорите, по които не бродеше почти никой, бързо гаснеха в немара, паяци бяха подновили властта си над таванските греди. В повечето стаи не горяха огньове, които да държат влагата настрана. И тя се завръщаше, водейки със себе си старите си познати — студ и мрачина. Сякаш с напускането си момчетата бяха отнесли самия живот на имението.
	С въздишка той се обърна към бюрото си, за да приключи със записките за днес. Заключил бележките си, магьосникът се зае да разчиства поредния провален експеримент.
	Близо до приключването нещо тихо докосна вратата, почти с мекотата на мишка. Аркониел затаи дъх. Стъклената тръба, която почистваше, се отрони от пръстите му и се пръсна пред краката му.
	_Било е плъх. Още е прекалено рано._ Златиста светлина все още изпълваше източното небе. _Тя никога не слиза толкова рано._
	Настръхнал, той запали свещ и бавно се приближи към вратата. Ръката му трепереше, струйка горещ восък вкорави опакото на дланта.
	_Там няма нищо. Там няма нищо_, повтаряше си той подобно на изплашено дете.
	По време на Тобиновия престой Аркониел бе смогвал да обуздава страха си, дори и когато неочакваната поява на Бисир го бе принудила да прекарва дни в стаята си. Когато в околните стаи имаше хора, той бе съумявал да отдава на тяхното присъствие полудочутите звуци.
	Но сега вторият етаж на имението бе празен. И помещенията на Аркониел се бяха оказали прекалено далеч от топлата кухня и прекалено близо до вратата на кулата. След смъртта на Ариани тази врата стоеше непрекъснато заключена, ала това не спираше неуморния дух на принцесата.
	След първата си среща с духа й Аркониел се бе изкачвал в кулата само още веднъж. Тласкан от любопитство и вина, той бе влязъл там в деня след първото заминаване на Тобин. Но не бе изпитал нищо. Облекчен, но и с неудовлетворено любопитство, магьосникът бе събрал храбростта да се върне в полунощ — и тогава съвсем отчетливо бе чул риданията на Ариани. В мъка и страх той бе избягал, за да прекара нощта в кухнята, стиснал ключа от вратата на кулата като талисман. На следващата сутрин бе го хвърлил в реката и се бе преместил да спи в стаята с играчки на долния етаж. Би преместил и кабинета си там, само че мебелите бяха прекалено тежки. Пренасянето на натрупаните книги и инструменти също щеше да му отнеме прекалено много време. Затова той се бе ограничил да работи единствено по светло.
	Но и днес се бе залисал в работа. Поемайки дъх, той стисна дръжката и рязко отвори вратата.
	Ариани стоеше в края на коридора, с окървавено лице, по което се стичаха сълзи. Устните й се движеха. Застиналият на прага Аркониел напрегна слух, но не долови нищо.
	И макар че при първия им сблъсък тя го бе нападнала, магьосникът стоеше неподвижен, изчакващ да чуе думите й. Но тогава принцесата направи крачка към него, окривявайки лице в гняв. Тук храбростта му го напусна.
	Свещта разхвърля трескави сенки наоколо в първите мигове на бягството, сетне угасна. Сред неочаквания мрак Аркониел се понесе по стълбите, прескачайки по две стъпала наведнъж. Очакваното препъване не закъсня — той прелетя оставащите стъпала, за да се приземи тежко върху благодатната осветена площадка. И като потисна желанието си да погледне назад, той бързо закуца надолу.
	Ако продължаваше така, много скоро самият той щеше да се превърне в призрак.


	Глава десета

	Лорд Орун не бе оставил наследник и собствеността му преминаваше във владение на короната, в същата хазна, която той бе управлявал тъй грижливо. Според Нирин това представляваше единствената работа, която дебелият бе вършил сносно. Оруновата безукорност към задълженията винаги бе удивлявала магьосника.
	След като въпросът с притежанията на покойника бе разрешен, а опразненото му място бе заето от приемник, оставаше единствено проблемът със слугите. Малцина от Дворцовия кръг искаха да ги вземат.
	По-известните шпиони тихомълком бяха отстранени лично от изнудваните жертви. Орун бе обожавал изнудването. Не за пари — той бе разполагал с достатъчно богатства — а заради чисто садистичното удоволствие от властта над останалите. А като се вземеха предвид и останалите му занимания, за никого не беше изненада, че съвсем малко хора скърбяха за смъртта му.
	И така шпионите му бяха отровени или удушени, по-красивите момчета тактично бяха привлечени в други домакинства, а останалите получиха добри препоръки, злато за из път и благословия да се махат от града.
	Нирин бе следил внимателно случващото се. Той се яви и на кремацията. Именно там вниманието му бе привлечено от младия юноша, стоящ сред малцината скърбящи.
	Лицето му бе се сторило познато на магьосника. След няколко мига Нирин се сети за името му: дребен благородник на име Мориел, когото Орун се бе опитал да пробута за оръженосец на принца. Покойният канцлер му бе завещал дребна сума, несъмнено като отплата за предоставените услуги. Младежът изглеждаше на около четиринадесет, с бледо, мрачно лице и остри, интелигентни очи. Любопитстващ, Нирин докосна съзнанието му и с удоволствие установи, че откритото вътре отговаря на очакванията му.
	На следващия ден той покани обещаващия млад мъж на вечеря — стига скръбта да му позволявала, разбира се. Пратеникът скоро се завърна, донасяйки очаквания отговор, написан със същото лилаво мастило, което покойният обичаше да използва: младият Мориел с удоволствие щял да сподели трапезата на кралския магьосник.


	Глава единадесета

	Айя въобще не съжаляваше за смъртта на Орун и споделяше Тобиновото облекчение за новия временен опекун. Тя се надяваше, че крал Ериус ще назначи Хайлус за постоянно — главният канцлер бе достоен човек, остатък от някогашните времена, преди Ериус и лудата му майка да покварят короната. Докато кралят ценеше съвета му, може би тези като Нирин нямаше да успеят да надделеят.
	Магьосницата оставаше вкопчена в тази надежда всеки път, когато прикрепваше омразната номерирана брошка към наметалото си.
	На излизане от Дворцовия кръг й се налагаше да минава край главната квартира на Гоначите. Белороби магове и сивите им стражници неизменно щъкаха около древната каменна постройка. Това пораждаше у нея асоциации на стършелово гнездо и тя винаги се стараеше да минава колкото се може по-далеч, ограничавайки се до отсрещния тротоар. Едно посещение вътре й стигаше — когато бе получила номера си. По време на въпросното посещение бе видяла достатъчно, за да знае, че едно второ озоваване вътре би се оказало фатално.
	Затова Айя проявяваше предпазливост в търсенето на други като нея, обикновени магьосници, принудени да носят срамната значка с личен номер. Очаквано, в Еро почти не се срещаха магове, а малцината срещани бяха прекалено ужасени или подозрителни, за да разговарят с нея. От всички пивници, известни като магьоснически свърталища, единствено _Златната верига_ бе все още отворена, ала тя гъмжеше от Гоначи. Магьосници, които бе познавала цял живот, я поздравяваха подозрително, ако изобщо го стореха. Смразяваща промяна бе настъпила в града, някога отнасял се с такава почит към свободните чародеи.
	Една вечер тя се разхождаше безутешно из Делфиновия пазар, когато бе прорязана от непоносим изблик болка, лишила я от сетива.
	_Свършено е с мен_, помисли си тя в безмълвна агония. _Какво ще стане сега с Тобин?_
	Сетне, като във видение, тя зърна лице, обвито в бял огън. Обгърнат сред агония, далеч надвишаваща нейната, горящият мъж се взираше право в очите й. Айя познаваше лицето му: това бе магьосник от южните земи на име Скорус. Преди години тя му бе дала едно от камъчетата си и впоследствие бе забравила за него.
	Измъченото лице изчезна. Айя откри, че е рухнала по лице върху мръсния калдъръм, неспособна да си поеме дъх.
	_Изглежда талисманът е бил у него, докато са го изгаряли_, помисли си тя, прекалено измъчена, за да помръдне. Но какво означаваше това? В камъчетата бе вложена съвсем дребна магия, която щеше да послужи на Айя да открие и привлече верните магове, когато времето настъпи. Тя дори и не бе подозирала, че талисманите биха могли да установяват обратна връзка с нея. Но ето че се бе случило. И макар да бе изпитала съвсем незначителна част от агонията на Скорус, Айя бе усетила смъртта му. През цялото това време десетки магове бяха изгорени живи, ала той бе първият от нейните избраници.
	Магьосницата бе удивена от бързото отминаване на болката. Бе очаквала да открие мехури по кожата си, но талисманът бе пренесъл само изпитваното от умиращия магьосник, не и убилата го магия.
	— Добре ли си, стара майко? — попита някой.
	— Остави я, не виждаш ли, че е къркана? — изсмя се друг минувач. — Размърдай се, вещице!
	Внимателни ръце й помогнаха да се изправи.
	— Кириар! — възкликна тя, разпознавайки младежа. — Все още ли се обучаваш при Дилиас?
	— Да, магьоснице.
	При предишната им среща Кириар все още бе чиракувал. Но сега лицето му бе покрито от истинска брада, а също и няколко несвойствени бръчки. Дрехите му приличаха на просешки. Единствено брошката на яката му издаваше, че е магьосник. Той бе номер деветдесет и три.
	Той също бе вперил поглед в нейната брошка.
	— Двеста деветдесет и две? Виждам, че им е отнело повече време да стигнат до теб. — Младият мъж я погледна мрачно. — Гледка, която вече не изненадва никого. Вече по-добре ли си? Какво стана?
	Айя поклати глава и се опря на него, за да се изправи. Винаги бе имала добро мнение за Кириар и учителя му, само че в момента бе прекалено покъртена от преживяното, за да се довери.
	— Стареенето не е лесно — опита да се пошегува тя. — Не бих отказала да пийна нещо, а също и да се подкрепя.
	— Зная идеалното място. Позволи ми да те почерпя една вечеря. В името на някогашните времена. Не е далече, а посетителите са добри.
	Все още предпазлива, но заинтригувана, Айя се облегна на ръката му и се остави да бъде поведена.


	Тя бе прободена от внезапна тревога, когато Кириар се насочи обратно към Дворцовия кръг. Дали той не бе предател, отвеждащ я при бесните кучета на Нирин?
	Но след няколко пресечки той сви в един от златарските пазари. Трудните времена бяха оставили отпечатъка си и тук, забеляза тя — много от дюкяните бяха затворени. След подминаването на около половин дузина Айя осъзна, че повечето от тези магазини са принадлежали на ауренфейски занаятчии.
	— Много от тях си отидоха — отвърна Кириар на запитването й. — Както можеш да си представиш, новите времена не им се харесват. Става все по-очевидно, че Гоначите не им се доверяват. Сега ще те помоля да изчакаш за момент.
	Младежът изчезна в една сумрачна конюшня. След няколко секунди се появи отново и поведе гостенката си през тясна уличка, над която надвисваха балкони и тежката, уханна миризма на ауренфейски гозби.
	Също толкова тесни пресечки се разгръщаха на места между постройките. В една от въпросните пресечки водачът й спря отново.
	— Преди да продължим, магьоснице, трябва да те попитам: в какво се кълнеш?
	— В ръцете, сърцето и очите си — отвърна веднага тя. В следващия момент зърна полумесец, надраскан на стената малко над рамото му. Около символа проблясваше мощна аура. — И в истината на Светлоносната — прибави Айя.
	— Тя може да продължи — прошепна някой от сенките от дясната им страна. Малко излишно — фактът, че нетърпящото лъжа излъчване я бе пощадило, бе повече от достатъчен. Айя погледна с нов интерес към спътника си. Не той бе оставил могъщото заклинание тук, то не бе дело и на учителя му. На пръстите на едната си ръка тя можеше да преброи маговете, способни на подобно дело.
	Кириар сви рамене в оправдание.
	— Длъжни сме да попитаме. Ела, близо е.
	Той я поведе по една от най-мръсните странични улички, които Айя някога бе виждала. Наоколо се носеше задушаваща смрад на урина и разложение. Проскубани котки се прокрадваха из сенките или дебнеха плъхове из купчините боклук. Постройките от двете страни почти докосваха върховете си, за да закрият чезнещата зимна светлина.
	Три закачулени фигури изникнаха в сумрака пред тях. Друга се появи от отминат праг. Макар да приличаха на разбойници, и четиримата се поклониха на Айя, докосвайки сърца и чела.
	— Насам. — Кириар посочи към разронващо се стълбище на изба. Вратата в дъното му изглеждаше напълно обикновена, но докосналите дръжката пръсти доловиха приятния гъдел на магия.
	За обикновен човек разстлалият се отвъд мрак би бил непрогледен. Магьосническият взор на Айя лесно различи остриетата, стърчащи на различна височина от стените. Всеки, продължил слепешком, щеше да се насече здравата.
	В края на подземния проход ги очакваше друга защитена с магия врата, след чието разтваряне двамата се озоваха облени от приятната светлина на пивница. Около десетина магьосници се извърнаха към новодошлите, а Айя с удоволствие установи, че съзира познати лица. Сред тях бе приведеният от възрастта Дилиас, а до него седеше красивата алмакска магьосница на име Елизера, по която Аркониел веднъж си бе изгубил ума. Останалите бяха непознати, но сред тях имаше и ауренфейска жена, чиито червено-черен сен’гай и татуировки показваха принадлежността й към клана Хатме. _Сигурно онова защитно заклинание е било нейно дело_, осъзна Айя.
	— Добре дошла в Червейната дупка, приятелко! — възкликна Дилиас и се надигна от мястото си, за да я посрещне. — Не е най-луксозното свърталище в Еро, но със сигурност е най-безопасното. Надявам се Кириар и приятелите му да не са те стреснали.
	— Ни най-малко! — отвърна Айя, която се оглеждаше възторжено. Стените, покрити с дъбови панели, смекчаваха светлината на мангала до меко златисто сияние. Тук присъстваха мебели от някогашните магьоснически пивници — статуи, драперии, дори златните канелки, които бяха представлявали гордостта на кръчмата _При русалката_. Дъска с меню отсъстваше, но помещението бе изпълнено с изкусителния аромат на печено. Някой постави сребърна чаша с вино в ръката й.
	Тя благодарно отпи, а после повдигна вежда към водача си.
	— Започвам да подозирам, че не си се натъкнал случайно на мен.
	— Не. Наблюдаваме те още…
	Дилиас остро погледна ученика си изпод рунтави вежди, а после се обърна към Айя и повдигна пръст:
	— По-неизвестно — по-безопасно. Достатъчно е да кажа, че Гоначите не са единствените в Еро, които се оглеждат за магьосници. Достатъчно за това. Как си? Не сме се виждали от години!
	— Не изглеждаше добре, когато я открих — каза му Кириар. — Какво стана, Айя? Помислих, че си получила сърдечен пристъп.
	— Просто моментна слабост — отвърна тя. За момента не се осмеляваше да разкрие повече. — Вече съм добре, особено тук сред вас. Но не са ли рисковани подобни събирания?
	— Домовете над нас са ауренфейски — каза чуждоземната жена. — Би била нужна цяла войска от онези жалки чаршафени магьосници, за да открият цялата съдържаща се тук магия. И още една армия за преодоляването й.
	— Дръзки думи, Саруел. Надявам се дързостта ти да има основание — рече Дилиас. — Но ние се осланяме не само на тази защита, а и на изключителна предпазливост. Редица наши посетители разчитат на това. Ела, ще ти покажа.
	Дилиас и Саруел поведоха Айя през няколко по-дребни помещения, разположени отвъд кръчмата.
	— За някои от нас това укритие се е превърнало в затвор — тъжно продължи магьосникът, сочейки към един мъж с изпито лице, заспал върху сламеник. — За Лиман би означавало смърт да се появи в града. Когато Гоначите те набележат веднъж, бягството е невъзможно.
	— Двадесет и осем магьосника бяха изгорени живи върху Хълма на предателите от началото на тази лудост — процеди Саруел. — Без да броим жреците, намерили смъртта си редом с тях. Отвратително е как избиват служителите на Илиор.
	— Виждала съм — промълви Айя. Сега тя отлично знаеше какво представлява тази смърт.
	— Но нима да бъдеш заровен жив тук е за предпочитане пред изгарянето жив? — изсумтя Дилиас и затвори вратата на спящия магьосник.
	Тримата се върнаха в пивницата, където Айя чу историите на останалите посетители. Повечето от тях все още се навъртаха из града, преструвайки се на лоялни, изкарващи прехраната си чрез дребните, все още разрешени чародейства — изработването на незначителни талисмани и поставянето на полезни домакински заклинания. Употребата на по-могъщи магии оставаше привилегия единствено на Гоначите. Дори нещо нищожно като благославянето на кон представляваше значително престъпление.
	— Ние вече не сме магьосници, а калайджии! — възмути се възрастен маг на име Оргеус.
	— И никой ли не се е опитал да се противопостави? — попита Айя.
	— Нищо ли не си чула за бунтовете в деня на Дална? — попита мъж на име Загур. — Девет луди глави се барикадирали в храма на _Калканова_ и се опитали да защитят други двама, които трябвало да бъдат екзекутирани. Случвало ли ти се е да минаваш край това място?
	— Не.
	— Вече няма как и да минеш, защото то не съществува. В онзи ден тридесетима Гоначи изникнаха от нищото, придружени от двеста сивкави. Младежите не изкараха и час.
	— Не са ли се опитали да се защитят с магия?
	— Неколцина опитаха, само че те бяха дребни магове, майстори на талисмани, времегадатели… Какъв шанс биха имали срещу онези чудовища? Колцина от нас биха могли да се защитят? Това не е учението на Ореска.
	— Може би не и мелезната ви Втора Ореска — презрително каза Саруел. — В Ауренен има магове, които биха могли да сравнят къща със земята или да насочат ураган срещу враговете си.
	— Никой магьосник не може да разполага с такова могъщество! — намръщи се една от скаланките.
	— Ако беше така, Гоначите не биха пощадили нито един от нас! — обади се друг.
	Жената от Ауренен гневно отвърна на собствения си език. Разгоря се спор.
	Айя отчаяно си помисли за Скорус, умрял сред огнена агония.
	_Време е_, каза си тя. И повдигна ръка към останалите, за да ги накара да замълчат.
	— И в Скала има магове, които владеят подобна сила — каза тя. — Въпросните магии могат да бъдат усвоени от притежаващите достатъчен талант.
	Айя се изправи, допи виното си и постави сребърната чаша върху пода. Всички събрани наблюдаваха внимателно как тя протяга ръце и започва тихо да напява.
	Силата се отзова по-бързо от обичайното. Винаги ставаше така в присъствието на други магьосници.
	За момент въздухът около чашата започна да трепти, а в следващия миг металният ръб започна да се топи. Привидно не сребро, а восък изграждаше бокала. Айя прекрати заклинанието, преди чашата да бъде заменена от локва благороден метал, и охлади останките. Сетне ги отлепи от каменния под и ги подаде на Дилиас.
	— Това знание е възможно да бъде предавано — повтори тя, наблюдаваща лицата на останалите, които си подаваха полустопената чаша.
	По-късно същата вечер Айя напусна скривалището, връчила на всеки от маговете в пивницата — дори на гордата Саруел — по едно от камъчетата си.


	Глава дванадесета

	Тобин не бе имал време да свикне с присъствието на Айя, а тя вече обявяваше напускането си. Той и Ки мрачно гледаха как тя приготвя оскъдния си багаж.
	— Но до празника на Сакор остават само няколко дни! — възкликна оръженосецът. — Не искате ли да останете за него?
	— Не, не искам — промърмори Айя, натъпквайки шал в торбата си.
	Тобин можеше да види, че нещо я притеснява. Магьосницата бе прекарала много време в града и очевидно не й харесваше какво вижда там. Принцът предполагаше, че това е свързано с Гоначите, само че Айя не му позволяваше дори да споменава за тях.
	— Дръж се настрана от тях — предупреди магьосницата, разчела изражението му. — Не си мисли за тях. Не говори за тях. Същото се отнася и за теб, Киротиус. В днешно време дори невинните разговори на децата не остават незабелязани.
	— Деца? — изтърси Ки.
	За момент Айя преустанови събирането на багажа и го погледна топло.
	— Може вече да не си онова хлапе, което отведох, но пак… И общите ви години са само миг от живота на един магьосник.
	— В имението ли ще се връщаш? — попита Тобин.
	— Не.
	— А къде?
	Старческите й устни се изкривиха в странна усмивка и тя повдигна пръст.
	— По-неизвестно — по-безопасно.
	Айя не каза нищо повече. Двамата я съпроводиха до южната порта. Там подскачащата на гърба й плитка бързо се изгуби сред тълпата.


	Празникът на Сакор биваше отбелязван с голяма тържественост, макар отсъствието на краля и мрачните слухове, донасяни от завръщащите се ветерани, да помрачиха обичайния блясък на тридневните тържества. Ала за Тобин, до този момент ставал свидетел единствено на нескопосаните провинциални чествания в Алистън, празненството изглеждаше невероятно.
	Висшите благородници и компаньоните на принц Корин трябваше да прекарат Нощта на скръбта в най-големия храм на Сакор, разположен недалеч от портата на Дворцовия кръг. Площадът пред светилището бе изпълнен с хора. Всички ликуваха шумно, когато заместващият баща си Корин уби жертвения бик с един замах. Жреците се мръщиха над вътрешностите и не казаха почти нищо, но събраните се радваха отново, когато младият принц повдигна меча си и се закле да защитава Скала. Свещенодеятелите му поднесоха свещения огнен съд, роговете на храма затръбиха и целият град започна да угасва. Тъмнината се разпростря и отвъд градските стени. Предстоеше най-дългата нощ в годината, в която всички огньове в Скала угасваха — това символизираше ежегодната смърт на Сакор.
	Компаньоните будуваха заедно с Корин, а в края на мрачната и студена нощ му помогнаха да отнесе новия огън обратно в града.
	Следващите два дни се сляха в неясна поредица от балове, разходки с коне и среднощни празненства. Корин бе най-търсеният гост в града. Канцлер Хайлус и писарите му бяха изготвили списък с домове, храмове и гилдии, в които принцът и спътниците му трябваше да се явят. На много места посещението бе съвсем символично, продължаващо единствено с дължината на ритуалното възлияние.


	Скоро след това настъпи същинската зима. Дъждът премина в суграшица, а впоследствие и в мокър, тежък сняг. Облаци покриха небето от морския хоризонт до вълните. На Тобин започваше да му се струва, че никога вече няма да зърне слънцето.
	Наставникът им все така продължаваше да настоява за сутрешното тичане и конни упражнения, но дуелирането с мечове и стрелбата с лък бяха преместени вътре. Залата за пиршества бе разчистена, мястото на масите и столовете бе заето от фехтовални кръгове и позиции за стрелба. На моменти металният екот ставаше нетърпим, а и всички трябваше да внимават да не изскочат пред прицела на стрелците, но иначе престоят вътре не бе неприятен. Около тях все така се навъртаха обичайните зрители.
	Уна също бе там през повечето дни. Гузният Тобин не пропусна да забележи начина, по който тя не го изпуска от поглед. Задълженията му не му бяха оставили време да изпълни обещанието си — или поне така си казваше той. Всеки път, когато я погледнеше, му се струваше, че усеща устните й върху своите.
	Ки често подпитваше относно даденото обещание.
	— Ще си удържа на думата — винаги отвръщаше Тобин. — Просто сега нямам време.


	Зимата донесе и други промени в дневната им програма. По време на студените месеци всички благородни момчета получаваха уроци при генерал Марнарил, възрастен боец, служил на крал Ериус и две кралици преди това. Неговият хрипкав, дрезгав глас — следствие от рана в гърлото — му бе спечелил прозвището Гарвана, но то винаги биваше произнасяно с голяма почит.
	Той преподаваше, припомняйки си забележителни сражения, в много от които бе участвал лично. Макар и в напреднала възраст, Гарвана бе енергичен учител и изпъстряше историите си с интересни подмятания за странностите на хората, редом и срещу които се бе сражавал.
	Освен това той илюстрираше лекциите си по начин, който Тобин обожаваше. Когато описваше битка, генералът присядаше на пода и започваше да очертава бойното поле с тебешир, върху което разполагаше цветни камъчета и дървени късчета, за да илюстрира разположението на силите и последвалите маневри.
	Някои от момчетата шаваха неспокойно и тайничко се прозяваха по време на тези уроци, но за Тобин те бяха много интересни. Те му напомняха на часовете, които двамата с баща му бяха прекарвали край модела на Еро. Особено го изпълваха с възторг моментите, в които Гарвана говореше за жените, прославили се с бойните си дела. Възрастният военен се изразяваше с голяма почит и срязваше с остър поглед онези, които се подсмихваха презрително.
	Тобиновият приятел Аренгил бе сред младите благородници, които се присъединиха към кралските компаньони за тези уроци. Дружбата му с Тобин и Ки скоро укрепна още повече. Остроумният и весел ауренфейски младеж умееше да се превъплътява по удивителен начин и често изнасяше цели представления в стаята на Тобин, по време на които се превръщаше ту в наперения Олбън, ту мрачнееше като Зустра или се прегърбваше като Гарвана.
	Корин и Калиел понякога се присъединяваха към тях, но по-често се измъкваха из града. В утрините след тези екскурзии те се явяваха за сутрешното тичане с недоспали очи и усмивчици на превъзходство. И освен това не пропускаха да се похвалят пред по-малките със завоеванията си — когато бяха убедени, че Порион не ги чува, разбира се.
	Останалите слушаха със смесица от възхищение и завист. Само че Ки започна да се притеснява за Риско, защото неговият господар, Орниъс, редовно вземаше участие в среднощните експедиции и не обръщаше никакво внимание на оръженосеца си.
	— Не разбирам какво Риско вижда в онзи непрокопсаник — изръмжаваше Ки, виждайки как покрусеният оръженосец почиства повърнатото от приятеля си или го отнася обратно в стаята, когато Орниъс бе прекалено пиян, за да се прибере сам.
	— Той не беше такъв в началото — разказа Руан, когато една вечер приятелите се бяха събрали в стаята на Тобин и си печаха сирене над камината. Вън валяха гъсти парцали сняг, а отсъствието на големите придаваше уют на атмосферата.
	— Прав си — съгласи се дъвчещият Лута. — Имението на баща ми се намира до неговото, така че често виждах Орниъс на различни празненства. Двамата с Риско бяха като братя, а после… — Той замълча, изчервявайки се. — Знаете. Както и да е, Орниъс е свестен, но мисля, че бе избран за кралски компаньон единствено заради баща му. Херцог Орниъс притежава огромно имение. Почти като твоето в Атион, Тобин.
	— Ако някога доживея да го посетя, ще разбера какво имаш предвид — изсумтя Тобин. Орун вече не представляваше пречка, но лошото време бе отложило плановете му. А и Корин изглежда не си спомняше даденото обещание.
	— Така стоят нещата — каза Никидес. — Самият аз нямаше да седя тук, ако не бях единствен внук на главния канцлер.
	— Но на теб поне ти сече акълът — каза Лута, винаги отзоваващ се да подкрепи приятеля си. — Докато нас ни насичат на някое бойно поле, ти ще седиш тук с дядовата шапка на главата си и ще управляваш страната от името на Корин.
	— А клетият Риско все така ще привързва Орниъс към седлото, за да не се изсули — засмя се Ки.
	— Риско трябва да бъде лорд — разпалено се намеси Бариеус. — Орниъс не е достоен дори да му чисти ботушите.
	Всички изненадано се обърнаха към него, тъй като дребният оръженосец бе изключително мълчалив и рядко се изказваше против някого, още по-малко компаньон. Бариеус се изчерви и побърза да се заеме със сиренето си.
	Ки поклати глава:
	— Аз ли съм единственият тук, който се интересува от момичета?


	В началото Тобин мълчеше по време на уроците на Гарвана. Той не всякога разбираше думите на възрастния човек, но слушаше напрегнато и се консултираше с останалите момчета. Първоначално той се обръщаше към Корин, но бързо разбра, че Калиел и Никидес са далеч по-запознати. Калиел бе генералски син и разбираше от стратегия. А Никидес обожаваше историята и бе изчел повече книги от всички останали момчета вкупом. Когато Тобин и Ки проявиха интерес към миналото, именно той ги заведе в кралската библиотека, разположена в същото крило като изоставената тронна зала.
	Всъщност библиотеката заемаше почти цялото крило: множество стаи, обърнати към източните градини. В началото Тобин и Ки се чувстваха безнадеждно изгубени сред безкрайните лавици свитъци и книги, но Ник и услужливите библиотекари им обясниха последователността на подредбата. Скоро приятелите усилено четяха трактати върху сражения и оръжейна изработка, а също и исторически и художествени книги.
	Тобин бързо се ориентира и откри цяла стая, посветена на историята на семейството му. Той попита библиотекаря за кралица Тамир, но получи единствено няколко прашни свитъка, в които се споменаваха законите и данъците, които тя въвела. Никъде не бе описан краткият й живот, а запитаният библиотекар не знаеше други източници.
	Принцът си припомни странната реакция на Нирин, когато в гробницата бе споменал пред него, че знае за убийството й. Магьосникът разпалено го бе отрекъл, макар че и херцог Риус, и Аркониел бяха разказали на Тобин една и съща история. Братът на Тамир я бе убил, за да се възкачи на престола, но бе намерил смъртта си скоро след това.
	Разочарован, Тобин се отдели от приятелите си и се отправи към запечатаните врати на тронната зала. Той притисна длани до резбованите панели и зачака, надявайки се да почувства духа на убитата кралица — както бе усещал призрака на майка си през вратата на кулата. Говореше се, че Старият дворец е обитаван от какви ли не духове. Самият Корин твърдеше, че призракът на баба му все още щъкал из коридорите — тъкмо това била причината баща му да построи новия палат.
	Изглежда нямаше слуга, който да не разказва история за призраци, но като се изключеше краткото зърване на Тамир в тронната зала, Тобин не бе виждал нищо друго. Той смяташе, че това не е повод за оплакване, но понякога му се искаше кралица Тамир да се върне и да се изрази по-ясно. Предвид знанието за същината си той бе убеден, че владетелката бе опитала да му каже нещо важно, протягайки меча си. Но Корин и останалите го бяха разсеяли и тя бе изчезнала преждевременно.
	Дали Тамир бе затворена в тронната зала, неспособна да излезе?
	Той се върна в библиотеката, откри празна стая недалеч от тронната зала, отвори един от прозорците и излезе върху широкия каменен перваз. С напълнени от сняг обувки принцът се добра до счупения прозорец, през който в онази нощ се бяха промъкнали заедно с останалите компаньони.
	Заради тогавашния мрак Тобин не бе могъл да зърне нищо. Сега той можа да различи цялата сенчеста зала. Слаба зимна светлина се просмукваше през процепите на запечатаните прозорци.
	Захабеният мраморен под все още показваше следи от пейки и фонтани. Тобин се отправи към средата на залата, където огромният трон все още се издигаше върху подиума си.
	Заради уплаха при последното си посещение принцът не бе успял да го разгледа внимателно, но сега можеше да види, че престолът е изключително красив. Подлакътниците се извиваха в удобна гънка, а символите на Квартата красяха облегалката, обградени в червено, черно и златно. Несъмнено бе имало и възглавнички, само че отдавна вече ги нямаше. В един от ъглите на седалката се бяха настанили мишки.
	Помещението изглеждаше мрачно и запустяло. Настанявайки се на престола, Тобин отпусна ръце встрани и се огледа, представяйки си как предците му изслушват донесените молби и приемат пратеници от далечни земи. Навсякъде около себе си можеше да види тежестта на годините. Стълбите на подиума бяха захабени на мястото, където стотици хора бяха коленичили пред кралиците.
	Тогава той долови въздишка, разнесла се съвсем близо до ухото му. Тобин се сепна. Би трябвало да изпитва страх, но той не се боеше.
	— Кралице Тамир?
	Стори му се, че долавя хладния допир на пръсти до бузата си, но това можеше да се дължи на ветреца, навлизащ през строшените прозорци. Той долови друга въздишка, по-силна, този път долитаща от дясната му страна.
	Тобин проследи звука с очите си и забеляза дълго, правоъгълно петно край подиума. То бе с дължина три крачки и съвсем тясно, не повече от дланта му. Все още стърчащите железни болтове указваха, че там е стояло нещо.
	Нещо. Сърцето на принца трепна.
	_Възстанови я…_
	Гласът бе слаб, но сега ясно можеше да долови присъствието й.
	Присъствието им, защото към него се присъединиха и други гласове. Женски гласове.
	_Възстанови я… Възстанови я…_
	Тъжни и слаби като шумола на вятъра.
	Дори и сега Тобин не изпитваше страх. Тези прояви не приличаха на присъствието на брат му или майка му. Тук той се чувстваше приветстван.
	Принцът слезе от престола и се отпусна на колене пред мястото, където се бе издигала златната плоча с посланието на Оракула.
	_Дордето Телатимида властвува…_
	От времето на Герилейн, през всички тези години и кралици, думите на плочата бяха оповестявали пред всеки, приближил трона, че заемащата го жена се е възкачила на него с благословията на Илиор.
	_Възстанови я._
	— Не зная как — прошепна Тобин. — Зная, че трябва да го сторя, но не зная какво да правя. Помогни ми!
	Призрачната ръка нежно го помилва по бузата. Нямаше съмнение кому принадлежи тя.
	— Ще опитам. Обещавам. Заклевам се в меча.


	Тобин никому не разказа за случилото се, а продължаваше усилено да посещава библиотеката. Историята, разказана от Аркониел и баща му, оживя под прочита на думите, оставени от преживелите ги кралици и бойци. Ки също се зарази от ентусиазма му. Двамата често оставаха до късно през нощта, редувайки се да четат на глас под светлината на свещта.
	Тебеширените линии на Гарвана също придобиха ново значение. Тобин започна да вижда логиката във формациите, които възрастният воин препредаваше с изместването на камъчетата. Понякога можеше да си представи битката съвсем ясно, сякаш четеше някоя от историите на Герилейн или генерал Милиа.
	— Хайде де, все някой трябва да има мнение! — един ден се тросна генералът, нетърпеливо потропвайки по пода с показалката си. Настоящата схема представляваше огромно поле, оградено от двете страни с дървета.
	Тобин несъзнателно се надигна, за да отговори. В следващия момент всички се бяха вторачили в него.
	— Искате да предложите стратегия, Ваше Височество? — осведоми се Гарвана, учудено повдигайки вежда.
	— Б-бих се възползвал от прикритието на нощта, за да скрия конниците си в горичката на източния фланг…
	— Друго? — Сбръчканото лице не издаваше нищо.
	Тобин продължи:
	— И около половината си стрелци в гората от другата страна. — Той поспря, припомняйки си битката, за която бе чел няколко дни по-рано. — А останалите бих накарал да заемат укрепена позиция тук. — Започнал да потъва в любимата си тема, Тобин приклекна и посочи към ивицата открита земя в скаланския край на полесражението. — От позицията на врага силите ни ще изглеждат много по-малобройни. Бих накарал конниците да заглушат конете си, за да заблудим противника, че насреща си има само пехота. Щом вражеската конница се хвърли в атака, ще изпратя своята да я отреже, а скритите ми стрелци ще започнат да обстрелват вражеските пехотинци.
	Генералът замислено подръпна брадата си и изхриптя:
	— Възнамерявате да разделите силите им? Това ли е планът ви?
	Някой се изсмя, но Тобин кимна.
	— Да, генерал Марнарил, това бих направил.
	— Същия замисъл е използвала прабаба ви във втората Исилска битка. И с голям успех.
	— Браво, Тобин! — провикна се Калиел.
	— Личи моята кръв — гордо каза Корин. — Ще се радвам той да се намира сред генералите ми, когато стана крал.
	Удоволствието на Тобин веднага се превърна в паника и той побърза да седне. През целия ден думите на братовчед му не му даваха покой.
	_Когато стана крал._
	Начело на Скала можеше да застане само един владетел, а дори Тобин не си правеше илюзии, че братовчед му би отстъпил просто така. Вечерта, когато Ки заспа, той стана и изгори в нощната лампа едно от бухаловите пера, само че нямаше представа с каква молитва да придружи пламъка му. През цялото време си мислеше за усмихнатото лице на Корин.


	Глава тринадесета

	Студеният полъх върху раменете събуди Аркониел. Потръпвайки, той опипом придърпа мечешката кожа, служеща за завивка. След задълбочаването на зимата Лел му позволяваше да нощува по-често при нея. Той се радваше не само на близостта й, а и на възможността да се отдалечи от обитаваните коридори.
	Натъпканият с папрат сламеник зашумоля под тежестта му. Леглото ухаеше приятно: на телата им, балсам и обработена кожа. Но пак си оставаше студено. Магьосникът подири вещицата, ала откри единствено изстиващата топлина върху ложето.
	— _Амра дукат?_ — тихо подвикна Аркониел. Напредваше бързо в усвояването на езика й и се стараеше да го използва в общуването, макар Лел да се присмиваше на изговора му. Бе научил и същинското название на народа й: _рета’нои_, което означаваше _притежатели на мъдрост_.
	Отговор не последва, единствено оголените клони на дъба потракваха високо над главата му. Решавайки, че тя е излязла за малко, Аркониел се отпусна обратно, копнеещ за допира на топлата й кожа. Само че така и не заспиваше, а вещицата не се връщаше.
	По-скоро любопитен, отколкото притеснен, той се омота в кожата и слепешком потърси завесата от еленова кожа, за да я издърпа и погледне навън. За двете седмици след деня на Сакор тук бе валяло по-слабо от обичайното. Заобикалящите дъба преспи на много места не се издигаха по-високо от пищяла му.
	А небето бе чисто. Пълната месечина блестеше като монета сред звездите, достатъчно ярка, за да може човек да разгледа отпечатъците на пръстите си. Лел казваше, че пълната луна открадва горещината на деня, за да бъде сияйна, и Аркониел бе склонен да повярва. Всеки негов дъх се обгръщаше в сребърен блясък, за да изчезне сред кристалчета.
	Дребни отпечатъци отвеждаха към потока. Потръпвайки, магьосникът нахлузи ботуши и последва следите.
	Лел бе приклекнала край брега, напрегнато загледана във водата. Омотана в новото наметало, което Аркониел й бе дал, тя протегна лявата си ръка. Пръстите й бяха извити, за да призоват заклинанието за предричане. Магьосникът спря недалеч от нея, за да не я притеснява. Магията можеше да отнеме известно време, зависещо от разстоянието във времето, в което вещицата се опитваше да надникне. Самият той виждаше единствено разливащи се вълни, но очите на жената блестяха отчетливо, загледани в призоваването. Сянка изпълваше бръчките около очите и устата й, показвайки възрастта й по начин, недостижим за слънцето. Лел твърдеше, че не знае възрастта си. Нейният народ делял женската възраст не чрез годините, а по сезоните на утробата й: дете, родилка, възрастна. Вещицата все още кървеше с чезнещата луна, но не беше млада.
	Най-накрая тя повдигна глава и се обърна към магьосника. Не бе изненадана от присъствието му.
	— Какво правиш?
	— Присъни ми се нещо — отвърна Лел и се изправи, протягайки се. — Някой идва, но не видях ясно. Затова дойдох тук.
	— И този път видя ли?
	Тя кимна и го хвана за ръката, за да го поведе обратно към дъба.
	— Магьосници.
	— Магьосниците на Нирин?
	— Не. Айя и още една жена, която не можах да видя. Скрита е от облак. Но те идват, за да се срещнат с теб.
	— Да се връщам ли в имението?
	Вещицата се усмихна и го погали по бузата.
	— Не. Все още има време. Освен това е прекалено студено, за да спя сама. — Годините отново избягаха от лицето й, когато тя пъхна хладна ръка под робата му и я плъзна по стомаха му. — Остани, за да ме сгрееш.


	На следващата сутрин Аркониел се върна в замъка, очаквайки да види посетителски коне в двора. Но Айя не се появи — нито този ден, нито на следващия. Объркан, магьосникът тръгна да търси Лел, но вещицата не се показа.
	Измина почти цяла седмица, преди видението й да се превърне в истина. Звънчетата на приближаващата шейна за момент откъснаха магьосника от работата му. Но тъй като ги разпозна като принадлежащи на дъщерята на мелничаря, пристигаща веднъж месечно, за да донесе запаси за кухнята, Аркониел отново се задълбочи в магиите си. В момента работеше над заклинание за превръщане.
	И все още умуваше над проблема как да превърне кестен в нож за писма, когато отварянето на вратата го сепна отново. Никой не идваше да го безпокои по това време на деня.
	— По-добре слез, Аркониел — каза Нари. Обичайно спокойното й лице изглеждаше напрегнато, ръцете й неспокойно мачкаха престилката. — Наставницата ти е тук.
	— Какво е станало? — попита той, бързо поел след нея. — Айя добре ли е?
	— Да, нищо й няма. Но не мога да кажа същото за жената с нея.
	Айя бе седнала на пейката край камината, подпряла приведена и дребна спътница. Под дебелата качулка на въпросната личеше воал.
	— Коя е спътницата ти? — попита Аркониел.
	— Мисля, че ще си спомниш — тихо отвърна Айя.
	Другата жена повдигна воала си, а Нари ахна.
	— Господарке Ранай? — Промърмори магьосникът, удържайки инстинкта си да отстъпи. — Дошли сте далече от дома.
	Бе срещал възрастната магьосница само веднъж, ала лице като нейното не се забравяше лесно. Сега обезобразената половина бе обърнала безформената си плът към него. Тя продължи извъртането на главата си, за да го погледне със здравото си око и да се усмихне. Тази част на лицето й излъчваше мека доброта.
	— Радвам се да те видя отново, макар неприятни обстоятелства да ме водят при теб — отвърна тя със сипкавия си глас. Сбръчканите й ръце трепереха, докато отместваше воала си.
	Преди векове тази жена се бе сражавала редом до Агазар, учителя на неговата господарка. Призован от некромант демон бе отнел половината й лице и осакатил левия й крак. Ранай изглеждаше по-дребна от обичайното. Освен това върху дясната й буза личеше пресен белег от изгаряне.
	При предишната им среща той бе почувствал могъществото й. То бе наподобявало облак, чието излъчване бе достатъчно, за да породи настръхване. Сега Аркониел почти не можеше да го усети.
	— Какво ви се е случило? — Припомнил си традициите, магьосникът взе ръката й и мълчаливо предложи от силата си. Почувства леко потръпване в стомаха, когато тя прие дара.
	— Къщата ми изгоря — изхриптя тя. — Собствените ми съседи я подпалиха!
	— Научили, че към Илани са поели Гоначи, и полудели — обясни Айя. — Пръснали са се слухове, че всяко населено място, което приютява бунтуващ се магьосник, ще бъде изгорено.
	— Два века живях сред тях! — Ранай стисна Аркониеловата ръка по-силно. — Целях децата им, прочиствах кладенците им, донасях им дъжд. Ако Айя не беше с мен онази нощ… — Пристъп на кашлица отне останалите й думи.
	Айя леко докосна гърба й.
	— Току-що бях пристигнала в Илани и видях знамето на кралските магьосници в пристанището. Веднага осъзнах какво означава това, но пак за малко да закъснея. Колибата бе пламнала навсякъде около нея, а Ранай бе притисната под паднала греда.
	— Проклетниците стояха отвън и държаха вратите залостени! — изхриптя Ранай. — Наистина трябва да съм грохнала, щом неколцина млади нехранимайковци можаха да ме надвият. Как болеше магията им! Струваше ми се, че нажежени колове се забиват в очите ми. Бях ослепяла…
	Тя потръпна и се сви.
	— Слава на светлината, че тя бе успяла да задържи повечето пламъци настрана, докато пристигна. Сам виждаш какво са й стрували тези усилия. Нужни ни бяха две седмици, за да стигнем тук. Последната част от пътя преминахме с шейната на мелничаря.
	— Виждам — отвърна Аркониел и изчисти набрашнен участък от полата на Айя.
	По време на разговора им Нари бе изчезнала безмълвно. Сега тя и готвачката донесоха чай и храна за гостите.
	Ранай промърмори благодарно, докато приемаше чашата си, но бе прекалено слаба, за да я повдигне. Айя й помогна. Само след една глътка старицата отново се закашля, подкрепяна от спътницата си.
	— Донеси огнено гърне — каза Нари на готвачката. — Ще й приготвя стаята на херцога.
	Айя помогна на старицата да отпие отново.
	— Тя не е единствената прогонена. Помниш ли Виришан?
	— Магьосницата, която приютяваше осиротели мистици?
	— Да. Преди няколко месеца срещнах младия й умозамъглител…
	— Иоли?
	Айя кимна.
	— Той ми каза, че тя и питомниците й са избягали в планините на север от Илеар.
	— Това е работа на онова чудовище — ожесточено прошепна Ранай. — Онази бяла змия!
	— Лорд Нирин.
	— Лорд? — Старицата все имаше достатъчно сила, за да се изплюе в огъня. Пламъците трепнаха в синьо. — Та баща му щавеше кожи, а самият той бе посредствен маг. Но знае как да капва отрова в ухото на краля. Цялата страна е обърнал срещу нас!
	— Толкова ли е лоша ситуацията? — попита Аркониел.
	— В далечните градове не чак толкова, но лудостта напредва и към тях.
	— Виденията… — поде Ранай.
	— Не тук — прошепна Айя. — Аркониел, помогни на Нари да я заведе до леглото.


	Ранай бе прекалено слаба, за да се изкачи по стълбите, затова Аркониел я отнесе на ръце. Тя въобще не тежеше в ръцете му.
	Нари и готвачката се бяха постарали да придадат удобство на отдавна неизползваната стая. Две огнени гърнета стояха край леглото, чиито въглени бяха покрити с листа от живодъх, облекчаващ кашлицата. Настойчивият аромат бе обгърнал помещението.
	Жените помогнаха на Ранай да се съблече и я сложиха да легне. Аркониел зърна примеса от стари белези и нови обгаряния по ръцете и раменете й. Те далеч не го притесняваха толкова, колкото странното отслабване на силата й.
	Айя отпрати Нари и готвачката и придърпа стол до леглото:
	— Удобно ли ти е сега?
	Ранай прошепна нещо, което Аркониел не чу. Наставницата му се намръщи, после кимна.
	— Така да бъде. Аркониел, би ли донесъл торбата?
	— Тя е до стола ти — посочи с брадичка магьосникът. Торбата с багаж на Айя стоеше до краката й.
	— Имам предвид торбата, която ти оставих.
	Аркониел трепна, осъзнавайки за какво говори тя.
	— Донеси я, Аркониел. Онзи ден Ранай ми каза нещо доста изненадващо. — Тя погледна към дремещата магьосница и остро добави: — По-бързо!
	Магьосникът отново се чувстваше като чирак, докато тичаше нагоре по стълбите към кабинета си. Издърпа прашната торба под работната маса. Вътре, обвита в защитни заклинания и тайнственост, лежеше глинената купа, която Аркониел трябваше да покаже единствено на човека, комуто възнамеряваше да я повери след себе си. Айя бе разнасяла тази торба почти през целия си живот — наследство, предавано от магьосник на магьосник и водещо началото си от дните на Великата война.
	_Войната_, осъзна той, усещайки зараждането на някаква връзка.


	Айя видя как очите на Ранай се разширяват при завръщането на Аркониел, понесъл окъсаната кожена чанта.
	— Прикрий стаята, Айя — промърмори тя.
	Другата магьосница създаде заклинание, което скриваше стаята от любопитни очи и уши, сетне взе торбата и я развърза, за да извади нагънатата коприна, в която бе омотана купата. Заклинания проблясваха под светлината на лампата.
	Най-сетне коприната бе отстранена и Айя потръпна. Без значение колко пъти се бе докосвала до този груб предмет, злостното му излъчване неизменно я разтърсваше. Човек без магически талант би видял единствено нескопосано изработена просешка купа, която дори не беше гледжосана. Но на учителя Агазар му бе прилошавало от допира с нея. Убийствено главоболие и тръпки на болка изразяваха влиянието при Аркониел. А самата Айя започваше да се задушава, задавяна от зловонието на напреднало разложение.
	Тя притеснено погледна към Ранай, опасявайки се от ефекта, който това излъчване би имало върху отслабената старица.
	Но осакатената жена изглежда почерпваше нова сила. Тя повдигна ръка и очерта предпазен знак във въздуха, а после колебливо посегна към купата.
	— Да, тя е — изхриптя Ранай, отдръпвайки ръка.
	— Откъде знаете? — попита Аркониел.
	— Аз самата бях пазителка, една от първите шестима… Видях достатъчно, Айя, махни я.
	Ранай въздъхна дълбоко и се облегна назад, като не каза нищо повече, докато купата отново не бе омотана.
	— Отлично си разбрала думите на Оракула, дори и без знанието, изгубено при смъртта на наставника ти — каза тя на Айя.
	— Не разбирам — рече Аркониел. — Никога не съм чувал за тези шестима пазители. Кои са те?
	Ранай затвори очи.
	— Аз съм единствената, останала жива. И никога не бих се разкрила пред наставницата ти, но когато видях, че тя вече не носи торбата… Помислих си най-лошото. Не съдете една стара жена за слабостта й. Може би ако бях споменала, когато дойдохте в Илани преди няколко години…
	Айя взе ръката й в своята.
	— Не мисли за това. Познавам клетвите, които си дала. Да говорим за настоящето. Ти видя купата. Какво искаш да ни кажеш?
	Ранай повдигна очи към нея.
	— Всяка тайна трябва да има само един пазител, Айя. Ти си предала тежестта на момчето. Само то трябва да чуе.
	— Не, тя само я остави на съхранение при мен. Айя е истинската пазителка.
	— Не. Тя ти е предала отговорността.
	— Тогава аз й я връщам!
	— Не можеш. Светлата е напътствала ръката й, дори и ако Айя не го е осъзнавала. Сега ти си пазителят, Аркониел, и само на теб мога да кажа.
	Айя си припомни тайнствените думи на Оракула. _Това е семе, което трябва да бъде поливано с кръв. Ала ти виждаш прекалено далече._ Тя си помисли за образа, който бе съзряла тогава — величествен дворец, изпълнен с магьосници. В него бе видяла и Аркониел.
	— Тя е права, Аркониел. Остани. — Неспособна да гледа към останалите, тя бързо излезе навън.
	Останала изолирана чрез собственото си заклинание, Айя се отпусна на стената и зарови лице в длани, оставяйки сълзите на горчивина да се изливат. Едва сега онези думи на демона придобиваха смисъл.
	_Не ще влезеш._


	Аркониел невярващо се бе вторачил в излизащата Айя, а после се обърна към сакатото създание в леглото. Отвращението, което първоначално бе изпитвал към нея, сега се завръщаше отново.
	— Седни — прошепна Ранай. — Това, което ще ти кажа, бе изгубено след смъртта на Агазар. Айя е действала в невежество. Тя няма вина, но нещата трябва да бъдат поправени. Закълни се, Аркониел, както всички пазители преди теб са се заклевали, в ръцете, сърцето и очите си, в светлината на Илиор и кръвта на Аура, която тече във вените ти, че ще поемеш пълните задължения на пазител и ще заключиш всичко научено в сърцето си, за да го предадеш единствено на своя приемник, когато времето настъпи. Пази тези тайни с цената на живота си и не оставяй жив узналия ги случайно. Разбра ли? Без значение приятел или враг, магьосник или простолюден, мъж, жена или дете. Подай ми ръцете си и се закълни.
	— Тайнственост и смърт. Това ли е всичко, което Илиор ще иска от мен?
	— Много неща ще бъдат искани от теб, Аркониел, но нищо от тях не е по-свято от това. Айя ще разбере мълчанието ти.
	Той бе виждал мъката по лицето на Айя и знаеше, че Ранай казва истината.
	— Така да бъде. — Аркониел протегна ръце и сведе глава. — Заклевам се в ръцете, сърцето и очите си, в светлината на Илиор и в кръвта на Аура, че ще изпълня всеки дълг, изискван от мен, и ще разкрия поверените ми тайни единствено пред своя приемник.
	Изблик сурова енергия се стрелна между сключените им ръце, за да го обгърне. Приливът приличаше на удар от мълния. Изглеждаше невероятно, че слабото тяло на Ранай е било способно да приютява подобна мощ. Няколко мига и двамата стояха покъртени.
	Старицата го погледна сериозно.
	— Сега ти наистина си пазител, с по-тежко бреме от господарката си и дори нейния учител. Ти си последният от шестимата, който скрива тайната. Всички останали погинаха или положиха тежестта си.
	— Ами вие?
	Тя повдигна ръка до лицето си и сгримасничи.
	— Това е цената, която платих за провала си. Но сега не ме прекъсвай с въпроси, защото силата ми отслабва. Най-великият магьосник от Втората Ореска бе Рейнис Ивернски. Именно той обедини скаланските магьосници под знамената на кралица Герилейн, той беше и този, който надви Ватарна. Знаеш ли какво означава тази дума?
	Аркониел кимна.
	— _Избраник_ на пленимарски.
	— Избраник. — Старицата бе затворила очи и говореше тихо. Аркониел трябваше да се приведе към нея, за да я чува. — Ватарнът беше велик пълководец, избран от некромантите да приеме Сериамайус в тялото си.
	Тъй като тя все още държеше дясната му ръка, Аркониел очерта предпазващия знак с другата. Дори жреците не смееха да изричат гласно името на некромантския бог.
	— Нима подобно нещо е постижимо?
	— Те създадоха шлем, чийто носител, Ватарнът, щеше да се превърне в земно превъплъщение на бога. Това не се случваше веднага, слава на Квартата, а постепенно. Но дори и началната фаза наскърбяваше очите.
	Шлемът бе приключен и техният генерал си го сложи. Рейнис го откри тъкмо навреме. Стотици магьосници и бойци погинаха в онази битка, но шлемът бе пленен. Рейнис и най-могъщите от оцелелите магове успяха да го разглобят. Ала не можаха да сторят повече, защото пленимарци нападнаха отново. Рейнис бе единственият, успял да избяга, и то само с шест от парчетата. Той така и не каза колко общо са били късовете. Той ги омагьоса, уви ги по начина, който виждаш, и ги постави в тъмна палатка. Сетне избра шестима от нас — магьосници, които не бяхме участвали в предишните ритуали — и ни накара да влизаме един след друг. Всеки от нас трябваше да вземе по един вързоп и да поеме на път. Парчетата трябваше да бъдат скрити на всяка цена. Дори Рейнис не биваше да узнае къде са.
	Ранай се закашля. Магьосникът доближи чаша с вода до устните й.
	— И пленимарци не са могли да сглобят шлема отново?
	— Точно така. Рейнис бе постъпил изключително предпазливо, скривайки пълната истина дори и от себе си. Никой от нас не бе съзрял ритуала на раздробяването или истинската форма на предмета, който носехме. Никой от нас не знаеше с какво разполагат останалите или къде са отишли.
	— И Агазар е бил един от оригиналните пазители?
	— Не. Той не беше достатъчно могъщ за това. Хирадин бе първият от предшествениците ти. Впоследствие той и Агазар се сприятелиха, но последният не знаеше нищо за тайната му. За късмет Агазар бил с него, когато Хирадин бил нападнат от намерили го пленимарци. Ранен смъртно, Хирадин дал вързопа на Агазар и успял да задържи враговете, за да му позволи да избяга. Години по-късно аз го срещнах, видях какво носи и разбрах, че Хирадин трябва да е мъртъв.
	— Всички останали парчета ли са изгубени?
	— Повереното на мен, да. За още две зная със сигурност. Сега у теб се намира повереното на Хирадин. Една от нас се завърна, заявявайки, че е постигнала целта си. За шестия пазител не съм чувала нищо. Доколкото зная, аз съм единствената, която се е провалила, а в същото време е останала жива. Изминаха години, докато се изцеля, и още повече време, докато узная за случилото се с Хирадин. Агазар трябваше да ме убие, аз самата му казах това, но той отвърна, че все още съм била пазителка. Мисля, че твоят фрагмент е единственият, все още останал на територията на Скала. Казах на Агазар, че парчето трябва да бъде скрито някъде, но той смяташе, че ще може да го защити по-добре, ако го носи със себе си. — Здравото й око се вторачи в Аркониел. — Той грешеше. Фрагментът трябва да бъде скрит някъде, където не може да бъде откраднат. Поне това може да кажеш на Айя. От последната ни среща ме спохождат видения на огън и смърт. И за момичето, което е скрито.
	Тя се усмихна, виждайки стреснатото му изражение.
	— Не зная коя е тя или къде е, зная само, че вече е родена. И не съм единствената, чула за нея. Гоначите, които дойдоха за мен, също бяха чули за нея. Ако знаеш и те заловят, сложи сам край на живота си, преди да са изтръгнали знанието.
	— Но какво общо има това с другата тайна? — объркано попита Аркониел.
	— Не зная. Не мисля, че и Айя знае, ала това й е показал Африйският оракул. Злото, което носиш, е обвързано със съдбата на бъдещата кралица. Не бива да се проваляш.
	Ранай прие нова глътка вода. Гласът й чезнеше, лицето й бе изгубило цвета си.
	— Има и нещо друго. Нещо, което само аз зная. Хирадин многократно бе сънувал един и същи сън. Разказал го е на Агазар, а той, неразбиращ, започна да го разказва и на мен. Може би такава е била волята на Илиор, защото иначе с мен щеше да е свършено. Вземи ръката ми отново. Думите, които ще ти кажа сега, никога не ще напускат паметта ти. През теб те трябва да поемат към онези, които ще те последват, защото ти си последният. Предавам ти ги сега, както Агазар трябваше да ги е предал. Към тях прибавям и свой дар.
	Тя стисна ръката му и стаята притъмня. Гласът на Ранай ясно прозвуча в мрака, отчетлив като гласа на млада жена.
	— Изслушай съня Хирадинов. _И тъй се яви Красивият, Поглъщащият смърт, за да оглозга костите на света. Яви се в Човешка плът, коронован с шлем на мрак. И нямаше кой да се възправи срещу този Избран, освен Четирима._
	Гласът й се промени, придобивайки мъжка дълбочина. Мракът изчезна. Аркониел се озова сред горска поляна, изправен срещу русокос мъж в окъсани дрехи. Непознатият държеше купата с две ръце, протегнати към магьосника.
	— _Първи ще бъде Пазителят, носещ светлина в тъмата_ — обърна се той към Аркониел. — _Сетне идат Опората и Челото, които ще рухнат и все пак няма да рухнат, ако Водачът, Невиждан, продължи. И последен отново ще бъде Пазителят, чийто дял е горчив като жлъч. Така ще бъде, когато се срещнат под Колоната небесна._
	Гласът и образът изчезнаха. След едно премигване Аркониел отново се намираше в познатата стая. Думите се бяха врязали в ума му, както Ранай бе обещала. Достатъчно бе да си помисли за тях, за да чуе гласа да ги нашепва. Но какво означаваха те?
	Очите на старицата бяха затворени, лицето й бе застинало в спокойствие. Трябваше да изминат няколко мига, преди той да осъзнае смъртта й. Смисълът на съня — ако тя бе притежавала тълкуванието — Ранай бе отнесла със себе си пред портата на Билайри.
	Аркониел прошепна молитва за нея, а после се надигна, за да потърси Айя. При движението дрехите му се разпаднаха на прах. Дори обувките му се бяха оронили на въглени под прилива на силата, отправена от възрастната жена. Но тялото му бе незасегнато.
	Магьосникът се уви в едно одеяло и отвори вратата. Айя се нуждаеше от един поглед, за да разбере случилото се. Тя хвана лицето му с длани и го погледна в очите.
	— Предала е същината си на теб — кимна тя.
	— Умишлено е предизвикала смъртта си?
	— Да. Ранай нямаше следовници. Надявала се е да даде част от силата си на теб чрез оттеглящата се душа.
	— Дар — промърмори магьосникът, присядайки. — А аз смятах, че тя има предвид…
	Той се усети и млъкна. През целия си живот бе споделял всичко с Айя, струваше му се предателство да крие тайни от нея.
	Наставницата му приседна на ръба на леглото и тъжно се загледа в мъртвата жена.
	— Всичко е наред. Много добре разбирам. Прави това, което трябва да сториш.
	— Няма да те убия, ако това намекваш!
	Айя се засмя.
	— Светлата все още има работа за мен. Това е доказателството. Има и други, мнозина други, които са зърнали в какво ще се превърне Тобин. Илиор избира онези, които ще й помогнат. Толкова дълго смятах, че съм единствената, но излиза, че съм била единствено вестоносителка. Другите трябва да бъдат събрани и защитавани, преди Гоначите да са стигнали до тях.
	— Но как?
	Айя бръкна в кесия, окачена на колана й, и му подхвърли едно от камъчетата. Тя бе раздала безброй от тези талисмани.
	— Престоят ти показа, че това място е безопасно. За момента ще ги изпратя тук. Как се чувстваш?
	— Няма разлика — отвърна Аркониел, търкалящ камъчето между пръстите си. — Е, може би малко по-изплашен.
	Айя се изправи и го прегърна.
	— Аз също.


	Глава четиринадесета

	Тобин посети тронната зала още няколко пъти, но повече не видя духове. Той бе все още дете и това му позволяваше бързо да отмести страховете си след отминаването на страшния момент. Призраците, боговете или Айя щяха да му кажат, когато настъпеше времето да се разкрие. За момента той си оставаше просто Тобин, любимият братовчед на младия принц, племенник на краля, когото още не бе срещал. Компаньоните бяха посрещани с приветствия навсякъде, а Корин бе всеобщ любимец.


	Порион и Гарвана не спираха да пришпорват момчетата, ала последните пак запазваха време и за специалните удоволствия, достъпни единствено зиме. В този сезон театрите в Еро изнасяха най-пищните си представления, същински чудеса, включващи истински животни, хитроумни приспособления и фойерверки. Театър Златното дърво надмина всички останали сцени, като постави пиеса, включваща истински еднорози от Ашекските планини — първите от тези благородни създания, които Ки и Тобин виждаха.
	Канцлер Хайлус бе щедър опекун и се грижеше Тобин винаги да разполага с джобни пари. Той му даваше далеч повече от сумите, които бе предоставял Орун. Принцът не бе привикнал да разполага със злато или възможност да го харчи и щеше да остави монетите да прашасват в стаята му, ако Корин не бе изредил редица от любимите си магазини, където братовчед му да обнови гардероба и въоръжението си. Пак по негово окуражаване Тобин се отърва от захабените и мрачни драперии в стаята си, за да ги замени с нови в синьо, бяло и сребърно.
	Освен това редовно посещаваше занаятчиите от златарската улица, където отново започна да прави статуетки и бижута. Един ден той срамежливо отнесе брошка, с която много се гордееше, до един ауренфейски бижутер, на чиято работа особено се възхищаваше. Брошката представляваше прекрасен бронзов филигран, напомнящ преплетени клони. Тобин дори бе изработил няколко листенца и бе добавил дребни кристалчета, заменящи цветове. Вдъхновение за изработката бе почерпил от нощното небе, разгръщало се над поляната на Лел — тогава звездите бяха проблясвали вълшебно през зимните клони.
	Майстор Тирал бе слабоват мъж с посребряла коса, бледосиви очи и ярък син сен’гай. И той, като всички останали от народа на ауренфеите, удивляваше Тобин. Принцът вече бе свикнал да различава отделните кланове по начина, по който те омотаваха дългите ивици плат около главите си. Тирал и работниците му увиваха своите сен’гаи подобно на сплескани тюрбани, чиито краища оставаха да висят над левите им рамене.
	Тирал го посрещна с обичайната топлота и подкани Тобин да покаже донесеното. Принцът разгърна брошката и я положи върху предоставеното му черно кадифе.
	— Ти ли си я правил? — попита бижутерът с напевния си глас. — И това ли? — допълни, загледан в талисмана, окачен на шията му. — Може ли да го разгледам?
	Тобин свали златния кон и му го подаде, а сетне остана да потръпва нервно, докато мъжът внимателно оглеждаше двете украшения. Заобиколен от великолепните огърлици и пръстени, изложени за продан в дюкяна, принцът започваше да съжалява за идването си. Бе свикнал да получава хвалби от приятелите си, но те не бяха бижутери. Как ли щеше да се присмива един истински майстор на тромавите му опити…
	— Разкажи ми повече за брошката. Как си постигнал толкова фини ивици? — попита Тирал, поглеждайки към него с изражение, което Тобин не можа да разгадае.
	Със заекване момчето обясни как оформило всяка клонка чрез восък, сетне вплело затоплените нишки и изляло разтопения метал. Усмихвайки се, майсторът не го доизслуша.
	— Вече съм сигурен, че действително ти си я направил. Прости съмнението ми, но рядко виждам подобно умение в тирфеец на твоята възраст.
	— Харесват ли ти?
	Тирал повдигна талисмана.
	— Това е много красиво. Умно си постъпил, като си запазил линиите прости, загатвайки детайл, вместо да го наблъскаш в малката площ. Окото чувства енергичността на животното в начина, по който вратът е изпънат, и в постановката на краката. Някой с по-малък талант би изобразил краката изправени, като на крава. Да, красиво бижу с умела изработка. Но това! — Той взе брошката и внимателно я обгърна с дланта си. — Това показва не само умение. Бил си тъжен, когато си изработвал тази брошка. Може би си тъгувал за дома?
	Поразеният Тобин кимна.
	Тирал взе дясната му ръка и се загледа в пръстите по начина, по който бе оглеждал брошката.
	— Ти се обучаваш да станеш воин, но си роден да бъдеш човек на изкуството, създател. Обучават ли те в това там горе на хълма?
	— Не. Това е мое хоби. Майка ми също изработваше различни неща.
	— В такъв случай тя ти е оставила голям дар, принце. Дар, който може би не си бил научен да цениш по полагащия му се начин. Светлата е вложила голямо умение в грубите ти млади ръце. — Майсторът приседна и въздъхна. — Родът ти се слави с бойното умение, но с ръце като тези ти винаги ще бъдеш по-щастлив в творенето, отколкото в разрухата. Ако ти беше обикновено момче, а не принц, веднага бих те поканил да станеш мой чирак. Не казвам това, за да ти се подмазвам или да си спечеля благоволението ти. Ти си първият тирфеец, комуто съм казвал подобно нещо.
	Тобин се огледа към околните работни маси, отрупани с тегели, необработени камъни и разнообразни инструменти — чукчета, пили, клещи.
	Тирал се усмихна тъжно, разчел копнежа в очите му.
	— Ние не избираме живота си. Не би подобавало на един скалански принц да стане обикновен занаятчия. Но мисля, че ще откриеш начин да поддържаш страстта си. По всяко време си добре дошъл. Ще се постарая да ти помогна с каквото мога.


	Думите на Тирал дълго останаха запечатани в съзнанието на Тобин. Наистина беше невъзможно да заживее като обикновен занаятчия, но можеше да продължи да изработва дарове. Той оформяше малки талисмани и закопчалки, украсени с животински глави и скъпоценни камъни. Никидес го помоли да изработи изумруден пръстен за рождения ден на дядо му. Хайлус остана толкова доволен от подаръка, че не го сваляше от ръката си. Умението на принца бързо се разчу и скоро започнаха да пристигат поръчки от останалите благородници, които му донасяха злато и скъпоценности за материал. Изглежда, както Ки отбеляза, Тобин можеше да работи за останалите аристократи.


	Когато наставникът Порион се излъжеше да им даде свободен ден, Корин отвеждаше по-малките момчета в новите си любими свърталища: кръчми, където красиви момичета с разголени пазви бързаха да се настанят в скутовете на по-възрастните и гальовно се прехласваха над останалите. Актьори и актриси ги приветстваха зад сцената на най-прословутите театри, а търговците от по-богатата част на града неизменно донасяха по нещо специално за специалните посетители.
	На моменти — най-често, когато Корин бе пиян, както Ки веднага изтъкваше — престолонаследникът вземаше по-малките дори и на нощните си прояви. Това изискваше измъкване от Порион, но пък то бе част от веселието. Сред мразовитите лунни нощи момчетата извършваха сложни маневри из улиците, а после се отправяха към най-долнопробните квартали. Дори и сред сковаващия студ тези улици смърдяха на фекалии и мърша, а виното в долнопробните пивници бе отвратително. Но Корин изглеждаше най-щастлив именно на тези места, докато пиянски ревеше заедно с пресипнали менестрели или се ръгаше сред докери, моряци и прочие долнопробни типове, за да наблюдава поредното сбиване или надпиване с бира.
	По-големите момчета вече бяха добре известни сред тези места. _Младият лорд Никой_ бе посрещан със съзаклятнически смигвания. Много пъти инициаторите оставяха по-младите си придружители да изчакват на някой мразовит ъгъл, докато самите те приключеха работата си с подбраните леки момичета. Единствено Риско отказваше да взема участие в тези отвратителни веселия. Той оставаше да изчаква заедно с малките и изглеждаше изключително отвратен от разнасящите се викове и сумтения. Бариеус неизменно се навърташе около него, за да го утеши, но Риско бе прекалено покъртен, за да му обърне внимание.
	— Просто не проумявам! — отвратено възкликна Ки една вечер, когато по-малките сами бяха поели обратно. — Тези противни моряци и момичета не биха се посвенили да наръгат собствените си майки в замяна на една нощ под истински покрив, а нашите глезени благородници стремглаво и във възторг търчат към техните кочини. Валят се в мръсотията като свине, начело с Корин. Съжалявам, Тобин, но си е точно така. Прекрасен престолонаследник, няма що. Ще ми се да можеше Калиел да го вразуми.
	Ала и двамата знаеха, че това е малко вероятно.


	Все пак не цялото им време минаваше в долнопробни пиянства и оргии. Ежедневно пристигаха покани за пореден бал, лов или празненства на открито. В отсъствието на краля кралските спътници бяха търсени гости, още повече когато престолонаследникът наближаваше възрастта за сключване на брак.
	Принцът нямаше навика да отклонява покани. Петнадесетгодишен, с прекрасна младежка брада, Корин привличаше любуващи се погледи навсякъде, където отидеше. Тъмната му грива се разстилаше над раменете, обгърнала ъгловато красиво лице и черни очи, които неизменно блестяха. С една усмивка или целуване на ръка той умееше да кара жените от всяка възраст да се разтапят. Девойките се струпваха около него, а майките им нервно пърхаха недалеч, всяка таяща надеждата именно нейната дъщеря да получи по-голяма благосклонност.
	Родителите на дъщери за омъжване започнаха да свръщат очи и към Тобин, за негово огромно неудоволствие (и веселие на приятелите му). В крайна сметка той бе богат и представител на едно от най-добрите скалански семейства. Дванадесет не бе рано за сключване на подобен съюз. Срамежливите погледи на момичетата и нескриваната преценка на майките им караха Тобин да потръпва. Дори и ако той бе този, за когото те го смятаха, пак не би приветствал подобна пресметливост. След задължителната размяна на поздрави с домакините той неизменно подирваше ъгъл, в който да се оттегли.
	А Ки веднага привикна към този живот като риба във вода. Добрият му външен вид в съчетание с веселието му печелеха внимание, на което той с готовност отвръщаше. Оръженосецът дори започна да танцува.
	Останалите компаньони се присмиваха на Тобин за срамежливостта му. Докато Аренгил не откри начин да го улесни.
	Някъде в средата на достин херцогиня Алтия, майка на Калиел, организира бал в чест на шестнадесетия рожден ден на сина си. Празненството се състоя във вилата им, разположена близо до Стария дворец, и бе грандиозно. Залата бе осветена от стотици фитили, масите се огъваха под тежестта на гозбите, а две групи музиканти не спираха да се редуват в умението си.
	Мина, малката сестра на Калиел, успя да убеди Тобин да танцува с нея. Принцът се посрами по обичайния начин, успявайки да настъпи краката й. Веднага след края на песента той побърза да се оттегли в обичайната си позиция. Ки дойде да му прави компания, само че не откъсваше очи от танцуващите и потракваше с пръсти в такт с музиката. Личеше, че много му се иска да танцува.
	— Върви, нямам нищо против — изръмжа Тобин, когато няколко красиви момичета минаха край тях и ги погледнаха.
	Ки се усмихна виновно.
	— Не, всичко е наред.
	Недалеч канцлер Хайлус разговаряше с внук си. Двамата забелязаха Тобин и се приближиха към него.
	— Току-що проведох много интересен разговор с Никидес — поде новият опекун. — Изглежда си бил зле забравен.
	Тобин го погледна изненадано. Хайлус се усмихваше, а Никидес изглеждаше изключително доволен от себе си.
	— Нищо не е сторено за знамето ти, принце. Самият аз трябваше да забележа, но именно Никидес ми обърна внимание. — Той посочи към главния вход на залата, където бяха окачени знамената на всички благородни гости. Кориновият червен флаг заемаше най-почетно място, а синият стяг на Тобин бе окачен до него.
	— Ти си в пълното право да използваш флага на баща си — каза му Никидес, макар че Тобин нямаше представа за какво говори приятелят му. — Но като член на управляващата династия трябва да включиш и герба на майка си. В случаи като твоя те трябва да бъдат комбинирани.
	— С твое разрешение, принце, ще се свържа с херолдиците, за да започнат работа над новия ти герб веднага — предложи опекунът.
	Тобин сви рамене.
	— Нямам нищо против.
	Видимо възторжени, двамата се отдалечиха, вече потънали в обсъждане на ивици и щитове.
	Ки поклати глава:
	— На Ник също няма да му се отразят зле малко танци.
	Настоящата песен приключи. От танцуващите изникна Аренгил и се отправи към двамата. Той изглеждаше прекрасно, облечен в дълга бяла чуждоземна туника, дебела златна огърлица и гривни, обсипани със сапфири и кристали. В ауренфейските дюкяни Тобин бе виждал подобна изработка, но не и със същото изящество.
	— Оттеглил си се по-рано от обичайното — отбеляза Аренгил, отметна назад зелено-жълтия си сен’гай и се усмихна, когато Тобин взе ръката му, за да разгледа по-подробно една от гривните.
	— Прекрасна е! — възкликна принцът. Искаше му се да разполага с нещо, върху което да прерисува изящните очертания на накита. — Стара е, нали?
	— Остави това сега! — засмя се Аренгил и издърпа ръката си. — Ела. Всяка девойка в залата очаква да я поканиш на танц!
	Тобин скръсти ръце.
	— Нищо подобно. Аз танцувам като трикрак бик. Видя ли как ми се присмиваше Куирион? Проклятие, иска ми се Корин да ми позволи да си остана вкъщи!
	Уна също се приближи към тях. Тя изглеждаше много красива в синя сатенена рокля, обсипана с перли. В тъмната й коса блестяха украшения от лазурит. Уна никога не флиртуваше като останалите момичета, но личеше, че се наслаждава на погледите, които тази вечер придърпва към себе си. Развявайки по зрял начин украсено със скъпоценности ветрило пред брадичката си, тя се поклони ниско пред Тобин.
	— Отново скрит, принце?
	— Точно му казвах, че е негов дълг да украсява тези събирания — отбеляза Аренгил.
	— Украшение, точно така се чувствам! — промърмори Тобин. — Всички тези безсмислени приказки и пози са толкова отегчителни!
	— Не изглеждаше отегчен, докато разговаряше с онзи херцог по-рано вечерта — каза Уна.
	Принцът сви рамене.
	— Той е артист. Похвали ме за огърлицата, която бях изработил за внучката му, и ме покани да го посетя, за да разгледам творбите му.
	— По-добре внимавай с него — тихо предупреди Аренгил, внезапно станал сериозен. — Същият херцог веднъж бе поканил един наш общ познат, за да му покаже _творбите си_, а после в каретата се опитал да го целуне.
	Уна отвратено скриви лице.
	— Но той е _стар_!
	Аренгил изсумтя и отметна краищата на сен’гая си през рамо.
	— Старите са най-противни. — Той се огледа бързо и добави. — За лорд Орун също съм чувал неприятни неща. Сигурно се радваш, че се отърва от него.
	Ки също сгримасничи.
	— Старият Шкембльо? Лично бих го заклал, ако… В името на Квартата, Тобин, кажи ми, че…
	— Не! — веднага отвърна принцът, потръпвайки при мисълта. — Поне тези ужаси ми бяха спестени.
	— Сега него вече го няма, така че го забрави. Хайде, принце. Танцувай с мен — весело го подкани Уна и протегна ръка. — Не ме е страх, че ще ме настъпиш.
	Тобин се отдръпна.
	— Не, благодаря. Достатъчно присмех натрупах днес.
	Той не искаше да откаже толкова рязко. Почувства се неприятно, виждайки как веселието помръква в очите й.
	— Истина е — потвърди Ки, който не бе забелязал. — Той е като бивол върху лед.
	— Нима? — Аренгил внимателно огледа Тобин. — Предвид начина, по който се биеш и яздиш, би трябвало да си роден танцьор. — Принцът поклати глава, но другото момче не се отказваше. — Притежаваш равновесието, ритъма и всичко останало, необходимо за танца. Ела, искам да опитам нещо.
	Загърбил Тобиновите протести, младият чужденец ги отведе до една свободна стая. Стените й бяха покрити с бойни трофеи. Аренгил свали два меча и подхвърли един на Тобин.
	— Хайде, принце, бъди мой партньор. — Той зае защитна позиция.
	— Тук ли? Мебелите ще ни пречат.
	Другият повдигна вежда в предизвикателство.
	— Изглежда някой се страхува?
	Тобин се намръщи и застана насреща му.
	— Искаш да ме научиш да нападам с меч момичетата, с които ще танцувам? Защото това бих могъл.
	— Не. Но танцът е подобен. Ако направя това… — Аренгил бързо пристъпи напред и Тобин веднага направи крачка назад, готов да отрази атаката. — Точно така, ти отстъпваш. А ако искаш да ме накараш да отстъпя?
	Тобин блъсна меча на противника си и направи бърз финт. Аренгил отстъпи.
	— Продължавай да настъпваш. Какво следва сега?
	Принцът изпълни бърза последователност от залъгващи атаки, изтласквайки другия към стената.
	— Сега остави аз да водя. — Бавно и умишлено Аренгил започна да го изтласква назад, докато двамата не се озоваха в начална позиция. Тогава той спря, сведе оръжие и се поклони. — Благодаря ти за танца, принце.
	Тобин подбели очи.
	— За какво говориш?
	— Това е брилянтно! — възкликна Уна. — Именно това представлява танцът, Тобин. Дамата реагира на всяка стъпка, която партньорът й прави. Досущ като фехтуването.
	Аренгил подхвърли меча си на Ки и в ново предизвикателство протегна дясната си ръка към Тобин, отпуснал лявата на кръста си.
	Чувствайки се глупаво, Тобин колебливо пристъпи напред и допря длан до тази на Аренгил.
	— Добре. Ако аз направя това… — Аренгил направи малка крачка напред и притисна ръка към тази на Тобин. — Какво трябва да сториш ти?
	Принцът пристъпи напред, сетне още една крачка. След обиколката Аренгил рязко се завъртя на пета и смени ръце. Тобин неловко го последва.
	— Ти също! — Уна грабна ръката на Ки. Далеч по-склонен, той обви ръка около кръста й и започна да я върти из стаята, смеейки се.
	Тобин се разсея и се спъна в крака на Аренгил. Другото момче предотврати падането му и прошепна:
	— Не се притеснявай. Не Ки е този, който я интересува. — Той смигна на Тобин и го изтласка няколко крачки. — Сега инициативата е у мен, аз водя. Освен ако не възнамеряваш да ме блъснеш или да се спънеш, трябва да се оставиш да бъдеш воден. Но да опитаме друго.
	Аренгил се обърна към Тобин и повдигна ръце. Неохотно, принцът стори същото и отстъпи назад с левия си крак, когато наставникът пристъпи с десния.
	Уроците продължиха, една след друга танцовите стъпки биваха превръщани в сражения. Беше трудно, но Тобин започна да вижда последователности.
	Ки и Уна напредваха значително по-бързо. Оръженосецът продължаваше да я мята из стаята, тананикайки музикален съпровод.
	— Но това не е истинско танцуване. Прекалено лесно е — оплака се Тобин и посочи с палец към другата двойка. — Трябва да прибавиш всички тези подскоци, извъртания…
	— Това са само труфила — увери го Аренгил. — Ако запомниш поредицата стъпки и се придържаш към ритъма, танцът не е нищо повече от красиво редуване на отстъпление и атака.
	— Това ми напомня за нещо — каза Уна и се измъкна от ръцете на Ки, за да размаха ветрилото си. — Ще можеш ли да ме научиш да се сражавам, като приложиш обратното превръщане? — Тя поспря, а Тобин видя как усмивката й угасва отново. — Не си забравил обещанието си, нали?
	Приветстващ възможността да избяга от уроците на Аренгил, Тобин грабна захвърлените мечове и й подаде единия. Роклята на Уна се разгърна с шумолене около нея, когато тя поздрави противника си. Когато принцът отвърна, девойката зае сносна защитна позиция.
	Аренгил повдигна вежда.
	— Ти искаш да се учиш на фехтовка?
	— В моите вени също тече воинска кръв! — отвърна тя.
	Точно в този момент неколцина от гостите минаха край вратата.
	— Какво е това, дуел? — усмихна се един от тях, виждайки стисналата оръжие Уна.
	— Просто си играем, лорд Евин — отвърна тя и неловко размаха меча.
	— Внимавайте да не я нараните, момчета — предупреди мъжът и изчезна с другарите си. Уна отново повдигна оръжие, този път стабилно.
	— Смяташ ли, че това е разумно? — прошепна Аренгил. — Достатъчно лошо ще бъде, ако баща ти научи, че си била тук сама с три момчета. А ако…
	— Евин няма да каже нищо.
	— Но някой друг може да го стори. В Дворцовия кръг нищо не остава скрито. Няма слуга, който да не е клюкар.
	— Тогава ще отидем на място, където няма да ни видят — каза тя. — Ще ви чакам утре на балкона на Тобин, когато приключите уроците си.
	— На балкона? — намръщи се Ки. — Да, там никой няма да ни види от хилядите прозорци.
	— Утре ще видиш — каза Уна и се отдалечи, хвърляйки последен поглед на предизвикателство.
	— Момичета с мечове? — поклати глава Аренгил. — Тя ще докара неприятности на всички ни. В Ауренен жените се занимават с женските работи.
	— В Скала воюването е женска работа — изстреля Тобин, но побърза да допълни: — Или поне е било.
	И все пак новата дързост на Уна го смущаваше.


	На следващия ден Тобин и останалите стояха на балкона му в уречения час, само че от Уна нямаше и следа.
	— Изглежда през деня не е толкова наперена — отбеляза Аренгил, който със заслонени очи оглеждаше белеещите се градини.
	— Тук съм! — долетя глас над главите им.
	Усмихнатото лице на Уна надничаше над корниза. Тя бе облечена в обикновена туника и прилепнал панталон, а тъмната й коса бе стегната на плитка. Зимният мраз бе нащипал бузите й, както обичаше да се изразява Нари, а в очите й личеше пакостлив отблясък, който Тобин виждаше за пръв път.
	— Как се озова там? — попита Ки.
	— Покатерих се, естествено. Мисля, че тези стари решетки ще ви свършат работа. — Тя посочи към тъмната хлътнатина край лявата страна на балкона.
	— Значи ти си била? В първата сутрин, когато пристигнахме в Еро? — възкликна Тобин, припомняйки си тогавашната тайнствена фигура.
	Уна сви рамене.
	— Може би. Аз не съм единствената, която се качва тук. Какво чакате още? Да не ви е страх?
	— Да, треперя! — остро отвърна Ки.
	Те се приближиха до ръба на балкона, където действително ги очакваше дървена решетка за увивни растения. Около пръстите й се бяха преплели потъмнели стръкчета.
	— Ще трябва да скочим — каза Тобин, преценявайки разстоянието.
	— И да се надяваме, че проклетията ще издържи. — Ки намръщено погледна надолу. Балконът се намираше на около двадесетина крачки от земята.
	Уна отпусна брадичка върху ръкавицата си.
	— Да ви потърся ли стълба?
	До този момент Тобин не я бе виждал в подобно въплъщение. Тя видимо извличаше удоволствие да им се присмива от превъзхождащата си позиция.
	Принцът си сложи ръкавиците, покачи се на перваза и скочи. Решетката проскърца, бодли пробиха ръкавиците му, но структурата издържа. Измърморвайки раздразнено, Тобин започна да се катери.
	Уна протегна ръка и му помогна да се изкачи. Ки и Аренгил също изникнаха на покрива и се огледаха изненадано.
	Заснежените покриви на огромния дворец се разгръщаха пред тях подобно на мирен пейзаж: цели акри хълмисти покриви и фронтони. Комини се издигаха вместо дървета, стелейки сажди около себе си. Драконови статуи, много от тях със счупени криле или паднали глави, обгръщаха корнизите. Позлатата им отдавна се бе отронила, за да разкрие намиращия се отдолу месинг. Зад Уна се простираше диря от стъпки.
	— Виждал съм това място, но от по-високо — каза Тобин. Когато останалите го погледнаха странно, той разясни. — Веднъж магьосник ми показа града във видение. Прелетяхме над него, като орли.
	— Обожавам магията! — възкликна Уна.
	— Сега какво? — попита нетърпеливият Ки.
	— Елате. И вървете точно след мен, на много места покривът е нестабилен.
	Тя пое сред комините, за да ги отведе до обширен и равен участък, разположен между два хребета. Мястото бе почти квадратно, петдесет крачки дълго и широко, обградено от три драконови статуи. Тъй като се намираше далече от ръба, никой не можеше да види изкачилите се.
	Няколко сандъка бяха оставени в хлътнатината на издигащ се покрив. Уна отвори един и извади четири дървени меча.
	— Добре дошли на тренировъчната ми площадка, господа. — Усмихвайки се широко, тя се поклони. — Тези ще свършат ли работа?
	— Казваш, че ти не си единствената, която идва тук?
	— Точно така. Но повечето хора се изкачват единствено нощем през лятото, за да… знаеш.
	Ки го сръчка с лакът.
	— Ще трябва да запомним това!
	Уна се изчерви, но се направи, че не е чула.
	— Ако продължиш в тази посока, ще стигнеш до място, от което се открива гледка към полигона — каза тя, сочейки на запад в долината от покриви. — А ако продължиш на север, ще достигнеш семейната ми вила, разположена до онзи край на двореца — ако не се изгубиш или не пропаднеш в нечий таван.
	Аренгил повдигна едно от дървените остриета и пробно го размаха във въздуха.
	— Все още не разбирам защо искаш да се упражняваш. Дори и да се научиш, кралят никога не би ти позволил да се биеш.
	— Може би нещата няма да са винаги така — разпалено възрази Уна. — Може би старите традиции ще се върнат.
	— Щом иска да се научи, нека — каза Тобин. Сега я харесваше дори повече от преди. След кратка пауза добави сухо: — А бихме могли да продължим и с уроците ми по танци.


	Настоящата зима бе сурова дори и по стандартите на крайбрежните жители, но по-често валеше дъжд. За Тобин и останалите това означаваше по-удобен терен за тайните им тренировки, за който обаче трябваше да заплатят с подгизване. Срещаха се на покрива при всяка възможност — предоставена от условията на сезона и собствената им програма. И макар че Уна ги бе заклела да не казват на никого, именно тя наруши мълчанието.
	Един слънчев следобед Тобин и Ки завариха още една тъмнокоса девойка да изчаква заедно с Уна и Аренгил. Тя им изглеждаше смътно позната.
	— Помните приятелката ми Калис, нали? — попита Уна, хвърляйки хитър поглед към Ки. — Тя също иска да се учи.
	Оръженосецът леко се изчерви, докато се покланяше, а Тобин се сети, че Калис бе едно от момичетата, с които приятелят му бе танцувал на рождения ден на Калиел.
	— Нямаш нищо против, нали? — продължи Уна.
	Принцът, към когото бе насочено питането, сви рамене. Бузите му бяха почервенели заради лъжата.


	Впоследствие още две момичета влязоха в кръга на обучаемите, а Тобин доведе Никидес, който отчаяно се нуждаеше от усъвършенстване. Очаквано, Лута също се включи. Оръженосците на двамата също не останаха встрани. Ки нарече групата _Фехтовална академия на принц Тобин_.
	На Тобин му харесваше да има собствена тайна група. Освен това бе благодарен на Уна и по друга причина. Покривът бе безопасно място да призовава брат си. Поне веднъж седмично принцът се покатерваше сам и изричаше словата.
	В началото го правеше неохотно. Белегът върху челото на Ки не спираше да довежда неприятни спомени, а Оруновата смърт все още спохождаше кошмарите на Тобин. Първите няколко пъти принцът бе донасял куклата сам и категорично бе забранил на Ки да го придружи. Все още не се доверяваше на призрака.
	Но братът бе много тих и не проявяваше никакъв интерес към Тобин или нещата около него. Принцът очакваше, че духът отново ще започне да бледнее, както преди смъртта на баща му. Но седмиците минаваха, а братът запазваше странната си плътност. Дали на новата обвързваща магия той дължеше способността си да убива?
	Когато най-сетне Тобин се осмели да доведе Ки, двамата откриха, че оръженосецът не може да вижда духа, освен ако принцът не заповяда на последния да се покаже.
	— И още по-добре. Не искам да го виждам — каза Ки.
	Тобин също не искаше. Белегът на приятеля му чезнеше, но не и споменът за начина, по който се бе появил.


	С течение на времето Тобин разбра, че някои от момичетата в неговата _Академия_ проявяват по-голям интерес към срещите с момчета, отколкото към уроците, и че момчетата нямат нищо против. Калис и Ки често се оттегляха зад комините, за да се завърнат тайнствено подсмихнати. Бариеус престана да копнее по недостижимия Риско, защото си изгуби ума по огненокосата лейди Мора, която му бе строшила пръста по време на един дуел.
	Уна не се опита да целуне Тобин отново, но понякога той усещаше това й желание. По време на тренировките по борба принцът не можеше да пропусне зараждащите се извивки на тялото й. Момичетата узрявали по-рано, казваше Ки, и пак по-рано бивали спохождани от определени мисли. Но за Ки бе лесно, отчаяно си мислеше Тобин.
	Дори и ако искаше момичетата да го харесват, той пак не можеше да си представи какво Уна вижда в него. По време на тренировките на покрива или танците в някоя зала принцът усещаше как тя изчаква да види знак, че чувствата й са споделени. Това го караше да се чувства виновен, макар да бе сигурен, че не е направил нищо, за да създаде погрешни впечатления у нея. Всичко бе много объркващо. А той дори съумя да влоши нещата, подарявайки й златен медальон във формата на меч. Тълкувайки жеста му напълно погрешно, Уна започна да носи украшението открито, като знак на принадлежност.
	Поне по време на уроците той можеше да й предостави нещо честно. Двамата бяха приблизително еднакви на ръст и сблъсъците им бяха равностойни. Уна усвояваше бързо, изненадвайки всички с напредъка си.
	Аренгил представляваше далеч по-предизвикателен противник. На вид той не изглеждаше по-възрастен от Урманис, ала в действителност бе тренирал далеч по-дълго от всички тях. Но чужденецът не парадираше с уменията си, а се стараеше да ги предаде. Ауренфейските техники разчитаха на умелото отбягване. Не след дълго Тобин и останалите момчета започнаха да прилагат наученото — другите компаньони веднага забелязаха напредъка им, особено след като Ки успя да сцепи с лакътя си устната на Маго. Цели два дни Тобиновият оръженосец не спря да се усмихва, а при следващата си среща с Аренгил му подари най-добрия си кинжал.


	Глава петнадесета

	Когато последните бури на клесин отминаха, спътниците на престолонаследника нервно започнаха да изчакват вести от фронта — надали кралят щеше да държи порасналия си син настрана. Пристигнаха новини за няколко изолирани сблъсъка по границата, но нито крал Ериус, нито пленимарският Повелител бързаха да подновят бойните действия.
	Както винаги, Никидес първи научаваше новините.
	— Дядо казва, че било обсъждано примирие — мрачно съобщи той една сутрин на закуска.
	Всички простенаха. Мирът означаваше, че няма да получат шанс да се докажат в бой. Корин не каза нищо, но Тобин знаеше, че братовчед му страда най-много от всички — престолонаследникът бе единствената причина за задържането на останалите.
	Впоследствие виното потече още по-обилно, а момчетата използваха тренировките, за да излеят натрупания яд.
	Не пристигнаха повече вести, но скоро след това Тобин сънува кошмар, какъвто не му се бе присънвал от месеци.
	В съня си принцът се бе свил в ъгъла и гледаше как майка му обхожда стаичката на върха на кулата. Ариани притичваше от прозорец на прозорец, притиснала парцалената кукла към гръдта си. Братът бе приклекнал в сенките, вперил в Тобин черни очи на разбиране.
	— Той отново ни откри! — изпищя Ариани. В следващия момент тя бе сграбчила Тобин за ръката и болезнено го дърпаше към западния прозорец, онзи, обърнат към реката.
	— Той идва — съгласи се братът.
	Тобин рязко се сепна и видя, че призракът е застанал край нозете му.
	_Той идва._ Призрачните устни не помръднаха, когато повториха репликата си от съновидението.
	Лежащият до принца Ки се размърда сънито.
	— Няма нищо. Заспивай. — Главата на Тобин го болеше от виното, което бе изпил тази вечер, но не то пораждаше вълнението в стомаха му. — Кралят наистина ли се връща? — прошепна той към брат си.
	Призракът кимна и се стопи във въздуха.
	Прекалено разстроен, за да заспи, Тобин се измъкна от кревата и се уви във вълнената роба, която Молай неизменно оставяше в готовност на близкия стол. Балконските прозорци все още бяха заслонени от драперии, но светлината на наближаващия ден вече започваше да се просмуква по краищата им. Някъде в градината долиташе ожесточено грачене.
	— Трябвам ли ви, принце? — замаяно промърмори Балдус.
	— Не. Спи си.
	Тобин излезе на балкона. Три гарвана бяха кацнали в разлистващ се дъб точно под перваза, оперени срещу студа. Над целия град се стелеше дим от приготвяни закуски, синкави нишки на фона на розово-златно небе. Повърхността на морето се белееше от вълни. Принцът се загледа към хоризонта, представяйки си намиращия се някъде там владетел, който може би точно в този момент плаваше към дома.
	_Но нали щяхме да чуем?_ Кралят не би се промъкнал в Еро тихомълком като разбойник. Той бе отсъствал с години, завръщането му щеше да бъде триумфално.
	Тобин приседна върху парапета, изчаквайки неприятното усещане от съня да отмине. Но то се усилваше, докато в един момент пред очите му не затанцуваха тъмни петна на притеснение.
	Той опита да си послужи с номера, на който го бе научил Аркониел, съсредоточавайки мисълта си изцяло върху лъскавите черни пера на птиците. Постепенно паниката се отдръпна и го остави в състояние да разсъждава трезво над предупреждението на духа.
	Тъй като бе измръзнал, принцът влезе обратно вътре и се сви в креслото край разпалената камина. Нечии бързи крачки заглъхваха в коридора, но като цяло крилото на замъка си оставаше все още тихо. Денят още не бе настъпил.
	_Ами ако се върне днес?_ Тобин обгърна коленете си. Тогава го споходи мисъл, която го облекчи. Тарин познаваше краля! Той щеше да знае какво да прави.
	— Какво би могъл да направи? — просъска братът откъм сенките зад креслото.
	Преди Тобин да е успял да измисли отговор, откъм съблекалнята се разнесе шумно затръшване, придружено с изругаване смеешком. Някой бе преминал през тайния проход, свързващ покоите на Корин с тези на братовчед му. Принцът веднага отпрати духа, а в следващия миг в стаята нахлуха Корин и Танил, все още облечени в нощните си ризи. Балдус сепнато скочи от сламеника си, а Ки неразбираемо се оплака от леглото.
	— Татко се връща! — изкрещя Корин, грабна Тобин от креслото и започна да подскача из стаята. — Току-що пристигна пратеник! Корабът му е пуснал котва в Цирна преди три дни.
	_Той отново ни откри!_
	— Кралят? Днес? — Главата на Ки изникна сред завесите на балдахина, тръсваща перчем.
	— Не днес. — Престолонаследникът пусна Тобин и скочи в леглото. — Морето е неспокойно, затова той ще премине по суша останалата част от пътя. Ние трябва да го пресрещнем в Атион. Изглежда, че желанието ти най-сетне се сбъдва, Тоб!
	— Атион? — Тобин все още не можеше да осмисли добрите новини.
	Танил скочи от другата страна на Ки и го прегърна през рамо:
	— Най-сетне причина да се махнем от града! И ще можем да бъдем част от завръщащата се кралска процесия! — Той изглеждаше не по-малко щастлив от Корин.
	— Защо Атион? — тихо попита Тобин.
	— Мисля, че е в твоя чест — отвърна Корин. — Все пак татко не те е виждал откакто си роден.
	_Не, но аз съм го виждал_, помисли си Тобин и си спомни отблясъка на златния шлем.
	Корин се оттласна от матрака и започна да обхожда стаята като генерал, планиращ кампания.
	— Пратеникът дойде най-напред при мен, но много скоро всички ще узнаят. Целият град ще избухне и проклетите царедворци ще поискат да се присламчат!
	Минавайки край леглото, престолонаследникът разроши Ки и му изтръгна юргана.
	— Ставай, оръженосецо, и се заеми с дълга си. Вие с Тобин ще помогнете да събудим останалите. Кажете им да не се престарават с багажа. И никакви слуги. Така ще можем да се измъкнем първи.
	— Още сега? — заекна Тобин. Така нямаше да му остане време да разговаря с Тарин.
	— Защо не? Моята и твоята стража би трябвало да са достатъчни, за да остане лорд Хайлус спокоен. — Корин се отправи обратно към стаята си. — Ако поемем рано, утре по обяд ще сме стигнали. — Той спря, за да се усмихне широко към братовчед си. — Нямам търпение двамата да се срещнете!


	Очакваната суматоха вече започваше по времето, когато Тобин и Ки започнаха да будят останалите. Лута и Никидес вече бяха станали, но разбуждането на Орниъс се оказа трудна работа.
	Ки се усмихна на редицата приглушени ругатни, последвали потропването на вратата му. Миг по-късно тя се отвори и Риско надникна навън. Макар и махмурлия, той изглеждаше сносно.
	— Какво има? — запита през прозявка той. — Орниъс все още… спи.
	— Спи? — Ки сбърчи нос, доловил долитащата от стаята миризма на повръщано.
	Риско печално сви рамене, но просия при узнаването на новината.
	— Не се тревожете, ще го подготвя!
	Наставникът им похвали замисъла на Корин.
	— Така трябва, момчета, посрещнете краля като бойци, а не като някакви мекушави придворни! — одобри той и шляпна принца по гърба.
	Молай и Ки настояха да се убедят, че в бързината нищо важно не е забравено. Балдус бе изпратен при Тарин, за да бъдат подготвени стражи и коне. Тобин се възползва от всеобщата заетост, за да се промъкне в съблекалнята си.
	Ако оставянето на куклата бе означавало няколко дни свобода от призрака, решението щеше да се е взело само. Ала призракът бе придобил нов навик да се показва където и когато си поиска, който започваше да излиза извън контрол. Тобин свали куклата и я мушна и дъното на багажа си. По време на пристягането на торбата принцът осъзна, че Атион трябваше да е дом и на брат му.


	Колкото и да бързаха, бе почти пладне, когато най-сетне бяха готови за тръгване. Всеки от компаньоните носеше цветовете на рода си — такъв бе обичаят при напускането на града. Освен това всеки от тях носеше аления ремък с драконовия герб на престолонаследника. Шлемовете и щитовете сияеха ярко в светлината на полуденя.
	Охранителите на Корин бяха облечени в бяло и червено, а войниците на Тобин носеха сини униформи. Стоящият начело им Тарин бе облякъл парадната си униформа с герба на Тобин.
	— Погледни, Тобин, ето я и дамата ти — провикна се Корин. Уна стоеше редом с Аренгил и още няколко момичета от тайната школа. Останалите компаньони се засмяха. Изчервявайки се, Тобин последва Ки, за да се сбогува.
	Аренгил се поклони ниско.
	— Това са славните воини на Скала! — Той погали муцуната на Госи и хвърли одобрителен поглед към златните розетки, красящи юздата. — Няма го вече селския принц. Изглеждаш като изскочил от някакъв портрет.
	— Да — каза Уна. — Кога ще се върнеш, за да подновим уроците си по танци?
	— Не зная — отвърна принцът.
	— Идвайте! — изкрещя Корин, изправи коня си на задни крака и размаха меч. — Да не караме баща ми да чака. Към Атион!
	— Към Атион! — завикаха останалите и скочиха на седлата.
	Когато Тобин понечи да се обърне, Уна го целуна по бузата и изчезна в тълпата.


	Покрай вълнението на приготовленията Тобин бе успял да забрави страховете си за малко, ала сред скуката на продължителната езда те пролазиха отново.
	Предстоеше му да се срещне с краля. Заради този човек майка му не бе станала кралица. Може би ако беше получила короната, тя нямаше да полудее. И брат му нямаше да умре. Двамата щяха да отраснат заедно в столицата или в Атион, а не скрити в планините.
	_Ако не беше той_, помисли си Тобин с горчивина, от която се изненада сам, _щях да живея със собственото си лице_.


	Глава шестнадесета

	Вестта за завръщането на краля бе достигнала Нирин още преди седмица. Изглежда работата в Илеар щеше да почака — в писмото донесено от таен вестоносец, кралят нареждаше на магьосника си да се срещне с него в Цирна.
	Това отлично устройваше Нирин. В прикритието на мрака той напусна града и придружаван от малка група сиви стражници се отправи на север.


	Разположена в най-тясната част на провлака, крепостта в Цирна принадлежеше на принц Тобин. Или поне фиктивно. След смъртта на Орун кралят бе преценил (не и без помощта на известна фина манипулация) да повери грижите за нея на Нирин. Издигаща се върху скалист терен, приютяващ предимно силни ветрове, шепа козари и упорити рибари, в известен смисъл крепостта бе не по-малко важна от Атион. Силата й се криеше не в ресурсите, с които разполагаше, а в самото местоположение. Владеещият Цирна владееше единствения път по суша към Скала.
	Масивното укрепление се издигаше в средата на провлака, обгръщайки пътя. Високи и дебели стени го свързваха с околните скали. Тези прегради с двоен човешки бой и конска дължина бяха удържали атаките на пленимарските армии, зенгатските обирджии и дори планинските вещици. Таксата, събирана за преминаването на портите, бе значителна. Притокът й вече се отразяваше благоприятно на богатствата на магьосника.
	Но не тези пресни постъпления пораждаха доволството, изпълнило го, когато мрачната крепост изникна от мъглата пред тях. Придобиването на Цирна символизираше пълната му власт над краля.
	Не бе се оказало лесно да настрои владетеля срещу херцог Риус. Срещу противния Орун нещата бяха стояли различно — дебелият сам се бе постарал да създаде достатъчно доказателства срещу себе си. Но херцогът бе притежавал безупречна репутация, а бе съществувало и приятелството, установило се между двамата. Може би Ериус бе накарал херцога да се ожени за сестра му, за да осигури на трона подкрепата на Цирна и Атион, но привързаността му към херцога бе откровена. Това бе представлявало значително препятствие в началните дни на Нирин. Но в един момент Риус бе допуснал грешката да критикува избиването на жените от династията. Това се бе оказало достатъчно за магьосника. Когато Риус най-сетне бе погинал в битка, единствено Нирин бе разпознал облекчението, криещо се зад пресилената мъка на владетеля.
	Това бе отстранило едно от препятствията. Днес му предстоеше да се изправи срещу още по-голяма заплаха.


	Пътят поведе Нирин и придружителите му по върха на източните склонове. От тази височина той видя кралската флотилия да се поклаща в малкото пристанище.
	Прекосяването на морето толкова рано през пролетта представляваше рисковано начинание, за което свидетелстваха белезите на разруха върху корабите. Моряците на флагманския съд трескаво се катереха сред платната, за да ги възстановят.
	Нирин се отправи надолу към селото, където го чакаха неколцина от кралските гвардейци. Той се качи в подготвената лодка, отвела го на борда на главния кораб. Генерал Рейнарис го посрещна веднага.
	— Приветствам ви, лорд Нирин. Кралят ви очаква в каютата си.
	Нирин го последва, оглеждайки се вървешком. Група млади благородници не откъсваха очи от него. Един от тях, смятайки, че магьосникът не го вижда, направи знак за предпазване.
	— Я слушай, Рейнарис, кой е онзи младеж там?
	— Русият? Това е Невус, най-големият син на Солари. Той е един от новите адютанти на краля.
	Нирин се навъси, защото не бе чул нищо за това. Лорд Солари бе един от васалите на Риус.
	— Как е кралят? — попита Нирин, когато двамата се отдалечиха още повече.
	— Бих казал, че се радва на завръщането си. — Рейнарис поспря при наближаването на каютата. — Станал е по-непостоянен, откакто напуснахме Мицена. Винаги е най-лошо, когато е далече от битка.
	Магьосникът кимна благодарно, а военният леко потропа на вратата.
	— Влез! — нареди суров глас.
	Ериус се бе излегнал в койката и пишеше усилено върху походно бюро, което бе опрял на коленете си. Нирин почтително зачака, заслушан в дращенето на перото. Каютата не бе отоплявана, магът можеше да види дъха си, а въпреки студа кралят бе разкопчал ризата си. Негово величество бе видимо посивял, а лицето му изглеждаше помрачняло от тревоги.
	С рязко движение кралят нанесе последната черта, отдръпна бюрото и рязко приседна, отмествайки крака върху пода.
	— Здравей, Нирин. Бърз си. Не те очаквах по-рано от утре.
	Магьосникът се поклони в отговор.
	— Приветствам ви у дома, Ваше Величество.
	С върха на ботуша си Ериус побутна табуретка към него.
	— Седни. Разкажи ми вестите.
	Нирин бързо предаде обобщените новини. Последната вълна чума, която бе опустошила населението на няколко северни града, той спомена като нещо съвсем незначително.
	— Върховният жрец от Ахиския храм е задържан за измяна — продължи той, преминавайки към по-съществените неща. — Поне три пъти е бил чут да споменава онази митична кралица, която не спират да виждат в трескавите си сънища.
	Ериус се намръщи:
	— Ти каза, че това вече е приключило.
	— Това са само сънища, кралю, породени от страх и мечтателство. Но, както и самият вие знаете отлично, дори едно съновидение може да представлява опасност, ако му позволим да пусне корените си в пустеещите умове.
	— Затова си имам теб. — Ериус повдигна купчина пергаменти от бюрото. — Канцлер Хайлус пише за още чума и за реколта, погиваща чак до Елио и Гормад. Нищо чудно, че хората се мислят за прокълнати и бленуват за кралици. Започвам да се чудя дали ще ми остане нещо, което да поверя на сина си. — Крайчето на лявото му око трепна. — Унищожих златната плоча и сринах каменните, но думите на Оракула все още не са забравени.
	Пръстите на Нирин трепнаха едва забележимо, отправили успокояващо заклинание.
	— Всички обсъждат продължителността на примирието. Вие какво смятате, кралю?
	Ериус въздъхна и потърка брадата си.
	— То ще трае най-много до пленимарската жътва. Щом напълнят хамбарите си, те ще ни нападнат отново. Очаквам, че ще ни се наложи да поемем обратно. А междувременно ще е добре да последваме примера им. Проклетата засуха ни заплашва не по-малко от армиите на Повелителя. И все пак не съжалявам за предоставената почивка. Вече забравих какво е музика, истинска храна и сън, в който не се ослушваш за обявена тревога. — Той се усмихна печално. — Никога не бих си помислил, че един ден войната ще ми омръзне. Но истината е, че се радвам за това примирие. Синът ми надали мисли така… Как е той?
	— Добре е. Ваше Величество, много добре. Но не го свърта на едно място. Неспокоен е.
	Ериус мрачно се изсмя.
	— Неспокоен? Хубаво казано, по-евфемистично от нещата, които ми пише Порион — пиянство, курвалък… На неговите години аз бях същият, разбира се, само че тогава вече бях влизал в битка. Кой може да го вини за нетърпението? Само да прочетеш какви писма ми праща. Умоляваше ме да дойде в Мицена. Кълна се в пламъка, той дори няма представа колко ми беше трудно да го държа встрани толкова дълго.
	— Но нима имахте друг избор, кралю, когато единственият друг престолонаследник остава братовчед с разклатено здраве?
	Тази размяна на реплики между тях бе отдавнашна.
	— Да, Тобин. Но здравето му не изглежда толкова разклатено. Като оставим купчините оплаквания, с които ме засипваше Орун, и Корин, и Порион само го хвалят. А ти какво смяташ за него?
	— В много отношения е особняк. Малко е мрачен, но чувам, че бил талантлив в изработката на бижута и фигурки.
	Ериус топло кимна.
	— Наследил е това от майка си. Но от писмата останах с впечатлението, че не е само това. Корин твърди, че с меча Тобин е добър почти колкото него.
	— Наистина изглежда опитен. Същото се отнася и за селския му оръженосец.
	Едновременно с изричането на последните думи Нирин осъзна, че е допуснал грешка. В очите на краля блесна пламък, предшестващ избухване.
	— Селски?
	Нирин отскочи от табуретката си, защото Ериус рязко се изправи на крака, поваляйки бюрото си. Капакът се отвори, разпръсквайки восък, пергаменти и приспособления за писане. Съдът с пясък и мастилницата се пръснаха, за да започнат да покриват дъските със съдържанието си.
	— Това ли е мнението ти за един от кралските компаньони? — изрева той.
	— Простете, кралю!
	Тези изблици се явяваха толкова неочаквано и непредсказуемо, че дори магьосникът не умееше да предугажда появата им. Доколкото Нирин знаеше, Ериус въобще не се интересуваше от оръженосеца на племенника си.
	— Отговори на въпроса ми, мътните те взели! — още по-силно кресна владетелят. — Така ли подобава да говориш за един компаньон, слугинско изчадие? Мазно…
	В беса си кралят оплиска лицето му със слюнка. Нирин се отпусна на колене, борейки се с подтика да се избърше.
	— Не, Ваше Величество.
	Ериус продължаваше да крещи обиди. Пристъпите започваха именно така, а скоро преминаваха в нечленоразделно и ревящо мучене, на свой ред заменено от ръмжене. Нирин продължаваше да стои със сведен в земята поглед, но с крайчеца на окото си наблюдаваше владетеля — понякога се случваше той да посегне към оръжие.
	Избликът приключи рязко, както винаги. Нирин бавно повдигна глава. Ериус леко се поклащаше, дишащ тежко, свил пестници. Погледът му бе празен.
	Рейнарис изникна на прага.
	— Отмина — прошепна магьосникът и го отпрати. Сетне се надигна и внимателно хвана краля за ръката. — Моля ви, Ваше Величество, седнете. Вие сте изморен.
	Послушен като грохнало дете, Ериус позволи да бъде отведен обратно до койката. Там той се обърна към стената и затвори очи. А Нирин бързо събра разхвърляните хартии и придърпа килимче върху петното мастило.
	Междувременно кралят отново се бе обърнал, само че още оставаше залутан в мъглата, неизменно последваща тези пристъпи. Нирин се върна на табуретката си.
	— За какво говорех? — дрезгаво попита кралят.
	— За оръженосеца на племенника ви, кралю. Как определени лица от двора се изказвали зле за произхода на момчето. Ако не се лъжа, наричали са го селски рицар. Принц Тобин винаги го защитава разпалено.
	— Разпалено? — кралят бавно премигна, стараейки се да си придаде вид, че помни разговора. Клетникът все още вярваше, че пристъпите му траят само миг и остават незабелязани. — Да, майка му също беше такава. Бедната Ариани, самоуби се…
	Нищо чудно, че маршал Рейнарис бе изглеждал толкова облекчен заради оттеглянето на краля. През последната година тайните му послания бяха изпълнени с подобни случки. Новината за смъртта на Орун довела краля до толкова яростен пристъп, че се наложило да бъде упоен. Странно, тъй като мнението на Ериус за Орун се бе влошило значително през последните няколко години, не и без внимателните усилия на Нирин. Магьосникът най-сетне бе успял да убеди владетеля да лиши Орун от опекунство. Защо смъртта на дебелия го бе разстроила така?
	Ериус разтърка очи. Когато отдръпна кокалчета, погледът му отново бе бистър.
	— Писах на момчетата да ни посрещнат в Атион. — Той се засмя. — Неотдавна синът ми ме мъмреше в поредното писмо, че не съм позволявал на братовчед му да разгледа именията си.
	— Дело на Орун, разбира се — каза Нирин. — Той бе заменил управителя със свой човек и вече бе започнал да натъпква джобовете си.
	— Поне алчният глупак ми спести усилията по екзекутирането. — Кралят се надигна, приведе се и потупа магьосника по рамото. — Изглежда ти се оказа прав. В крайна сметка той показа истинското си лице. Иска ми се да те бях послушал по-рано. Но той беше добър приятел в мрачните моменти на майка ми.
	— Верността ви е пословична, кралю. Но неговата смърт предизвика известни усложнения. Атион не бива да остава без покровител.
	— Не, разбира се. Поверих отговорността на Солари.
	— Лорд Солари? — Нирин изтръпна, припомняйки си младежа, който бе зърнал на палубата.
	— Да, лорд Солари. Нему поверих Атион.
	Нирин стисна отпуснати в скута юмруци, но веднага сви рамене, за да прикрие жеста. Бе очаквал Ериус да се посъветва с него по въпроса. Сега най-сочният плод в кралството оставаше недостижим.
	— Той е много по-добър избор от Орун. Той беше един от пълководците на Риус. Верен и амбициозен. — Кралят се усмихна сухо. — Атионският гарнизон му има доверие, Тобин също. Изпратих го напред, за да подготви нещата.
	— Оценявам мъдростта на избора ви. Интересно ми е какво би казал Тарин? Може би той също се е надявал да получи тази отговорност.
	Ериус поклати глава:
	— Тарин е добър човек, но без амбиции. Ако не беше Риус, той все още щеше да е трети син без никакво наследство, отглеждащ коне в Атион. Не мисля, че за нас представлява интерес какво би казал той.
	— Във всеки случай Тарин е много привързан към принца. Не се отделя от него.
	— Бедният. Беше много привързан и към Риус. Предполагам, че ще дочака края на дните си край момчето, кътайки някогашни спомени.
	— А може ли Солари да се похвали със същата лоялност към принца?
	Сухата усмивка се завърна.
	— Солари е верен на мен. Ще защитава принца, докато принцът се ползва с благоволението ми. Ако по някаква причина тази предразположеност изчезне, лоялността на Солари ще се насочи изцяло към мен. Но аз исках да те питам за друго. Разбрах, че Корин се занасял с някаква слугиня. Знаеш ли нещо за това?
	— Да, Ваше Величество, истина е, макар да не възнамерявах да ви губя времето с това, преди да пристигнем в Еро.
	Този случай бе изненадал и самия Нирин. Той бе узнал съвсем случайно, само преди няколко седмици и то благодарение на един от по-наблюдателните си шпиони сред слугите в Стария дворец. Корин още не знаеше. Разумната девойка не бе избързвала с хвалбите.
	— Тя е обикновено момиче. Мисля, че името й е Калар.
	Ериус го наблюдаваше внимателно. Очевидно обмисляше причината, поради която дворцовият магьосник не му бе писал за станалото.
	— Разрешавате ли да говоря свободно, кралю? — Умът на магьосника работеше трескаво, вече открил начин да обърне ситуацията в своя угода.
	— Знаеш, че разчитам на съвета ти.
	— Аз не съм нито баща, нито боец, затова предварително моля да ми простите, ако казаното от мен прозвучи невежо. Все повече се притеснявам за принц Корин. След дългото ви отсъствие вие няма да го познаете. Тези момичета, с които преспива, и пиенето…
	Той замълча, търсещ зачатъците на нов пристъп, но Ериус само му кимна да продължи.
	— Сега той е мъж, силен и добре обучен. Неведнъж съм чувал учителя Порион да казва, че младите воини са като ловни кучета — ако ги държите далеч от полето, те или затлъстяват и униват, или освирепяват. Позволете му да встъпи в отредената му роля, да вложи енергията си в нещо подобаващо. Принц Корин живее с мисълта да ви зарадва.
	Но това не е всичко. Хората трябва да виждат достоен владетел в негово лице. За неговите подвизи вече се мълви из града, а след като отсъстват дела, които да ги уравновесят… — Магьосникът многозначително замълча. — Вече започват да се появяват извънбрачни деца. Предполагам разбирате какво означава това? Дори и едно копеле може да привлече поддръжници. Особено ако се окаже момиче.
	Кокалчетата на Ериус побледняха, но Нирин знаеше как да докосва тази струна.
	— Помислете за древния си род, покварен с примеса на простолюдна кръв…
	— Прав си. Убий кучката, преди да се е окучила.
	— Да, кралю. Лично ще се погрижа за това.
	Нирин щеше да го стори и без възложения. Неговата Налия нямаше да има конкуренция, още по-малко поповата лъжичка на някаква слугиня.
	— Корин, Корин… Какво ще правя с теб? — поклати глава Ериус. — Той е всичко, което имам, Нирин. От времето, в което бедната му майка и останалите деца починаха, живея в страх да не изгубя и него. Впоследствие така и не успях да се сдобия с друг наследник. Всички следващи мои деца се оказваха или мъртвородени, или уроди, които трябваше да бъдат убити веднага. А ако копелето…
	Магьосникът не се нуждаеше да докосва съзнанието на владетеля, за да разбере неизказаната мисъл. _Ами ако децата на сина ми също се окажат чудовища?_ Това щеше да е окончателното доказателство за проклятието, което Илиор бе хвърлила над рода му.
	— Скоро той ще бъде мъж за женене, кралю. Изберете му здрава жена от добро семейство, а синът ви ще ви зарадва с прекрасни и силни внуци.
	— За пореден път си прав. — Кралят бавно въздъхна. — Какво ли щях да правя без теб, Нирин? Слава на Квартата, че магьосниците живеят толкова дълго. Ти все още си млад. Нямаш представа как ме успокоява знанието, че ти ще стоиш в подножието на скаланския трон още много поколения.
	Нирин се поклони доземи.
	— Това е единственият смисъл на живота ми. Ваше Величество.


	Глава седемнадесета

	Земите северно от Еро представляваха смесица от гори и нивя, която се простираше от крайбрежието чак до планините, мержелеещи се далече на запад. Дърветата тепърва започваха да се разлистват, но поляните вече се покриваха с минзухари и целозии. Селата, край които минаваха, бяха украсени с цветни гирлянди в чест на бог Дална.
	Пътят към Атион бе дълъг. Компаньоните и техните стражи се развличаха с песни и истории, за да преглъщат по-лесно времето. Тобин за пръв път стъпваше сред тези земи, но за Ки те не представляваха новост — бе прекосявал този път първо с баща си, а после и с отвелата го Айя.
	Рано на втория ден пред тях изникнаха острови, насекли хоризонта с издължените си форми. Тук пътниците забавиха ход, за да дадат почивка на конете си. Порион, Тарин и началникът на Кориновите гвардейци, мрачен мъж на име Мелнот, започнаха да разказват истории за сраженията си из тези води и за свещения остров Коурос, където първият йерофант установил владението си.
	— Там магията се усеща в самите камъни, момчета — каза Порион. — И то не магия като познатата на Квартата.
	— Защото Древните са очертавали заклинанията си в самата скала и горе високо в пещерите — каза Мелнот. — Йерофантът пренесъл почитта към Квартата, но не могъл да замени някогашните сили, които и до днес властват там. Казват, че именно по тази причина синът му преместил кралския двор в Беншал.
	— Там винаги сънувах странни сънища — замислено каза Тарин.
	— Но аз съм чувал, че същите знаци покриват цялото крайбрежие. Древните са живели навсякъде около морето.
	— Древните? — попита Тобин.
	— Сегашните планински племена — обясни Порион. — Дребни и смугли хора, които все още практикуват черна магия.
	— Те са и опасни крадци — додаде един от стражите на Корин. — Навремето хората ги гонеха като плъхове.
	— Така беше — промърмори Ларис. Изглеждаше тъжен, докато произнасяше тези думи.
	— Докато онези, които са останали от тях, си стоят в планините, нищо не ги заплашва — наперено заяви Корин. Сякаш самият той ги бе прогонил.
	Темата бе подета и от останалите. Планинците принасяли млади мъже и деца на злата си богиня. В определено време от месеца се сношавали направо на полето и винаги поглъщали месото си сурово. Вещиците им умеели да се превръщат в чудовища и демони, да убиват чрез духване през тръбичка и да призовават мъртвите.
	Тобин знаеше, че става дума за народа на Лел. Той стискаше устни, за да не оспори, когато някой от по-възрастните войници заговореше за вещерски проклятия. Виждаше се, че Ки също не е доволен от чутото. Оръженосецът обичаше вещицата, която на два пъти бе спасила живота му. Лел бе целителка, билкарка и вярна приятелка.
	И все пак Тобин не можеше да отрече, че тя бе използвала кръв и парченца от костите на брат му. Това наистина приличаше на некромантство. В ума му изникна откъслечен образ: проблясваща на пламъците игла, кървавите сълзи на духа. Белегът между гърдите му започна да сърби и принцът трябваше да го потърка.
	— Много от добрите скалански семейства биха открили част от тяхната кръв в собствените си жили, ако се обърнат към бабите си — казваше в този момент Тарин. — Що се отнася до магията им — и самият аз бих използвал всичко, с което разполагам, ако внезапно изникнат чужденци и се опитат да ми отнемат земята. Мисля, че това се отнася и за вас.
	Само неколцина кимнаха неохотно, а Тобин почувства благодарност. Лел винаги се бе изказвала добре за Тарин. Интересно как щеше да постъпи боецът, ако получеше възможност да се срещне с нея.
	Пътят постепенно се извиваше навътре към сушата, отдалечавайки ги от шума на морето. Към пладне Тарин ги накара да спрат и посочи към двете гранитни колони, обгърнали пътя. Тя бяха покрити с мъх, но пак се различаваше издълбаният върху тях дъб.
	— Знаеш ли какво е това? — попита Тарин.
	Тобин измъкна изпод дрехата си бащиния пръстен с печат. Знакът бе същият.
	— Границата, нали?
	— Поеми напред и пристъпи в земите си, братовчеде — усмихна се Корин. — Да живее Тобин, син Риусов, принц на Еро, стопанин на Атион!
	Останалите заликуваха и започнаха да удрят по щитовете си. А Тобин пришпори Госи напред. Чувстваше се глупаво — и отвъд каменните колони се простираше съвсем същата гора.
	Но няколко мили по-натам гората приключваше, за да отстъпи на открита равнина. На едно възвишение Корин спря коня си и посочи.
	— Това е най-голямото владение извън Еро.
	Тобин зина.
	— И всичко това е мое?
	— Да. Или по-скоро ще бъде — когато достигнеш пълнолетие.
	Към далечното море се извиваше река, приютила град в една от извивките си. Околните земи бяха изпъстрени с чифлици и прилежащите им ниски каменни стени. В някои от огражденията пасяха стада, други обгръщаха ниви и лозя.
	Но Тобин не откъсваше очи от града и огромния замък, извисяващ се над равнината. Високи каменни стени с кръгли бастиони го обгръщаха. Самият замък бе ъгловат, веднага привличащ вниманието с двете си червеникави кули. Почти с размерите на Стария дворец, но далеч по-непристъпен, той засенчваше разположения около него град.
	— Това ли е Атион? — невярващо прошепна Тобин. Бе чувал за величието, разбира се, но не бе имал с какво да го сравни и си го бе представял като някаква по-голяма крепост.
	— Казах ти, че е огромен — рече Ки.
	Тарин заслони очи с длан и се загледа във флаговете, веещи се над кулите и покривите.
	— Това не са твоите знамена.
	— Не виждам и татковите — добави Корин. — Изглежда ще успеем да го посрещнем. Тобин, води. Нека мързеливите глупаци разберат кой пристига!
	Флагоносците препуснаха напред по разкаляния път, за да оповестят появата. Компаньоните ги последваха в бърз тръс. Земеделците и търговците, които срещаха по пътя, ги приветстваха шумно. Когато групата на престолонаследника достигна портите, там вече се бе събрала тълпа. Знамето на Тобин бе окачено на високия пилон над портата, но точно под него висеше друг флаг, който принцът и Тарин веднага разпознаха: златното слънце на Солари. Неговият пилон бе увенчан не с бронзовия пръстен на лорд, а с херцогски сребърен полумесец.
	— Изглежда татко вече е избрал нов покровител за Атион — каза Корин.
	— И е придружил избора си с повишение — отбеляза Тарин.
	— Той е бил васал на баща ти, нали? — попита престолонаследникът.
	Тобин кимна.
	— Значително по-добър избор от предишния — каза Тарин. — Баща ти би останал доволен.
	Самият Тобин не бе толкова сигурен. За последно бе видял Солари, когато последният бе дошъл, за да донесе останките от баща му. Двамата с Нианис бяха най-доверените хора на херцог Риус. Но духът бе предупредил Тобин да се пази от Солари, който замислял предателство — бил уверен, че до края на годината щял да получи Атион.
	— Значи Атион вече му принадлежи? — попита Тобин.
	— Не, Атион е твой по право — увери го Тарин. — Но някой трябва да се грижи за него до пълнолетието ти.
	Появата на флагоносците бе предизвикала струпването на огромна тълпа: стотици се блъскаха, за да зърнат младия принц. Те се смееха и размахваха носни кърпички и парчета син плат. Корин и останалите се отдръпнаха, позволявайки на Тобин да поеме напред. Ревът придоби ритъм. Събраните скандираха името му.
	— То-бин! То-бин! То-бин!
	Принцът се огледа удивено, сетне несигурно повдигна ръка. Грохотът се удвои. Тези хора го виждаха за пръв път, а го познаха веднага и вече го обикваха.
	Гърдите му се изпълниха с гордост, каквато не бе усещал до този момент. Тобин изтегли меча си и поздрави събраните. Те почтително се отдръпваха встрани, за да разчистят път за процесията на младия господар. Тарин ги поведе към замъка.
	Край конете им непрекъснато притичваха кучета и деца, жени се надвесваха от прозорците и размахваха шалове към минаващите. Тобин погледна през рамо и видя, че Ки също прелива от радост.
	Уловил погледа на приятеля си, оръженосецът ревна:
	— Нали ти казвах!
	— Най-сетне у дома! — обади се дочулият Тарин.
	Тобин не възприемаше това място като дом, но пък Тарин бе роден тук, Риус също. Двамата бяха яздили редом из тези виещи се улици, бяха си играли из стените и замъка, който се извисяваше все по-близо.
	Принцът отново извади пръстените изпод дрехата си и ги стисна, представяйки си как баща му довежда новата си съпруга тук. Усещането му за завръщане вече биваше помрачавано. Той също бе трябвало да отрасне тук.
	Градът бе чист и спретнат. Пазарите, край които минаваха, бяха отрупани със сергии и дюкяни, а къщите изглеждаха поддържани. И на всяка крачка се виждаха прекрасни коне.
	Едва близо до крепостните стени Тобин осъзна, че никъде не е видял просяци или следи от чумата.
	Широк крепостен ров отделяше града от стените. Подвижният мост бе спуснат. Пътниците го прекосиха в галоп, за да се озоват в огромен двор.
	Зад стената ги очакваше малко поселище от постройки — казарми, конюшни, къщи, а също и редици работилници.
	— В името на светлината! — възкликна Лута. — Тук може да се побере целият Дворцов кръг.
	Тук също се виждаха деца, които пасяха овчи, кози и свински стада. Малчуганите развълнувано махаха на принца.
	Пътят бе обграден от шпалир войници. Някои от тях носеха униформи с цветовете на Тобин, други бяха облечени в цветовете на Солари. Всички те крещяха неговото име и това на Корин, поздравяваха Тарин и удряха по щитовете си, когато конниците минаваха край тях. Тобин се опита да ги преброи, но се отказа. Бойците бяха стотици. Той с радост зърна познати лица сред тях — воини, които бяха служили с баща му.
	— Крайно време беше да доведеш принца у дома! — провикна се възрастен ветеран към Тарин. Той стискаше веригата на огромно куче, което не спираше да лае и ръмжи. На Тобин му се струваше, че животното гледа към него.
	— Казах ти, че един ден ще го сторя! — викна Тарин в отговор. Това породи още ликуване.
	Херцог Солари и руса благородница ги изчакваха на върха на стълбището, отвеждащо към замъка.
	Херолдът на Солари долепи тромпет до устните си, изсвири отсечено приветствие, а после обяви:
	— Приветстваме Корин, син Ериусов, престолонаследник на Скала, и принц Тобин, син на Риус и Ариани, владетел на Атион. Херцог Солари, владетел на Евърмиър и Феър Хейвън, покровител на Атион, и неговата дама, херцогиня Савия, отправят най-горещи поздрави.
	Тобин скочи от седлото и остана да изчаква приближаването на херцога. Сред черната къдравина на косата и брадата на мъжа проблясваше сиво, но червендалестото му лице бе запазило силата си. Той се отпусна на едно коляно и поднесе към принца дръжката на меча си.
	— Господарю, за мен е огромна чест да ви посрещна в бащиния ви дом, понастоящем принадлежащ на вас. Негово величество крал Ериус ми възложи отговорността да поема грижите за Атион до вашето пълнолетие. Най-покорно моля за благословията ви.
	Тобин стисна дръжката и се вгледа в очите на херцога. Макар да помнеше предупреждението на духа, в тях откри единствено приветствие и почит. Дали пък братът не се бе излъгал? А може би бе излъгал умишлено?
	Заради топлата усмивка на Солари на Тобин му се искаше братът да греши.
	— Имаш благословията ми, херцоже. Радвам се да те видя отново.
	Солари се изправи и протегна ръка към жената.
	— Ваше Височество, позволете да ви представя съпругата си.
	Савия направи дълбок реверанс и целуна Тобин по бузите.
	— Приветствам ви у дома, принце. Толкова дълго чаках да ви видя!
	— Предполагам, че вече не би било подобаващо да ви кача на раменете си? — каза херцогът. В тъмните му очи проблясваше веселие.
	— Така изглежда — през смях отвърна Тобин. — Това е принц Корин, престолонаследник и мой братовчед. Оръженосеца ми, сър Киротиус, сигурно си спомняте.
	Солари се здрависа с Ки.
	— И двамата сте пораснали толкова много. Почти не можах да ви позная. А ето го и Тарин! Как си, стари друже? Отдавна не сме се виждали.
	— Да, много време мина.
	— Чувствам се като натрапник, когато бродя из коридорите без теб и Риус. Но със завръщането на сина му нещата започват да си идват на мястото.
	— От колко време си тук? — попита Тарин. — Не знаехме, че си бил назначен.
	— Кралят ме назначи, преди да отплаваме от Мидена и ме изпрати напред, за да подготвя мястото за неговото пристигане и появата на принц Тобин.
	— Как е лорд Нианис? Добре ли е? — попита Тобин. Нианис бе неговият любимец сред пълководците на баща му. Него също не бе виждал след онзи мрачен ден в имението.
	— Да, доколкото зная, принце. До мен не са достигали лоши вести. — Солари ги поведе нагоре по стълбите. — Прекарах цялата година в лагера на Негово величество. Нианис все още е с генерал Ринар над Нанта. Изчакват, за да се убедят, че примирието е действително.
	Прекрачващият прага Тобин забеляза, че над вратите е издълбана ръка, стиснала обвития с гирлянди меч на Сакор. Принцът докосна сърцето си, докато минаваше под нея, а Корин направи същото. Но Тарин се мръщеше — към знака и към пълничкия мъж, носещ сребърната верига и дългата туника на иконом, който им се поклони при влизането.
	— Къде е Хейкън? — обърна се той към Солари.
	— Клетникът вече е прекалено стар, за да изпълнява задълженията си — каза Солари. — Орун го беше заменил с някакъв свой човек, но аз веднага се отървах от него и си позволих да назнача Епонис. Той ми е служил вярно дълги години.
	— Както си си позволил и да окачиш своите знамена — изтъкна Тарин. — За момент принц Тобин си помисли, че е пристигнал в погрешно имение.
	— Вината е моя, Ваше Височество — обади се Епонис, покланяйки се отново към Тобин. — Веднага ще се погрижа.
	— Благодаря ти — отвърна принцът.
	Солари и дамата му ги въведоха в широкото преддверие. То бе изпълнено с ароматен дим, стелещ се от огромно светилище. Едра черна котка бе заела позиция в подножието му, обвила опашка около лапите си, и внимателно наблюдаваше влезлите. Край нея лежеше посивял пес, който се надигна при приближаването на Тобин и сковано се отдалечи. А котката премигна насреща му и се зае да почиства муцуна.
	Коридор с колони отвеждаше към главната зала. Дъхът на принца секна от удивление.
	Високо над главите им бяха разположени прозорци, от които струеше светлина, но дори и те не бяха достатъчни за мащабите на залата. Сводестият таван се губеше в сянка. Огромни каменни колони се опираха в него, отделящи входовете към други помещения. Подът бе покрит с пъстроцветна мозайка, а по стените висяха огромни гоблени. От всички посоки долиташе благороден блясък — декоративни чинии и чаши, бойни трофеи, статуи. В средата на помещението изчакваха струпани слуги в сини ливреи.
	Под недалечна маса се бе разположила бяла котка, събрала малките си около себе си. Встрани още две котки — една бяло-жълта и една на жълти ивици — подскачаха една срещу друга. Огромен черен котак със светло петно на гърдите бе заел позиция сред сребърните съдове на една полица и с достойнство почистваше една от задните си лапи. Тобин никога не бе виждал толкова котки на едно място. Сигурно Атион гъмжеше от мишки.
	Тарин тихо изхихика до него. Тобин осъзна опулването си. И също, че не е бил единственият втрещен.
	— В името на пламъка! — възкликна Лута. Дори Олбън и приятелите му изглеждаха впечатлени.
	— Заделил съм слуги за всеки един от компаньоните, тъй като вие не познавате дома — уведоми ги Епонис. — Ако човек не знае пътя, лесно може да се заблуди.
	— Склонен съм да повярвам! — заяви Лута. Всички се засмяха.
	— Сър Тарин може да ме разведе — каза Тобин, нетърпелив да остане насаме с приятеля си.
	— Както желаете, принце.
	— Има ли някакви вести от баща ми? — попита Корин.
	— Очакваме кралят да пристигне утре, принце — отвърна Солари. — Всичко е готово за пристигането му. — Сетне той се обърна към Тобин и се усмихна. — Ако желаете, слугите могат да ви отведат до покоите ви веднага. А може би най-напред предпочитате да разгледате замъка си?
	Да разгледа _собствения си замък_. Тобин не можа да овладее широката си усмивка.
	— Да, бих предпочел.
	Момчетата прекараха обеда в разглеждане, предвождани от Солари и Тарин. Жилищните помещения бяха разположени в тази кула и в крилото, обърнато към междукулните градини. Другата кула служеше като крепост, житница, оръжейна и съкровищница. Тобин с удивление узна, че армия от няколко хиляди души би могла да се укрепи там по време на обсада.
	Второ крило, успоредно на първото, затваряше правоъгълника и приютяваше помещенията на слугите, кухнята, пералнята, пивоварната и други помещения за домакинството. Една от огромните тамошни стаи бе изпълнена с тъкачки, чиито станове не млъкваха, а в съседната десетки жени и момичета предяха лен и вълна.
	Във вътрешността на правоъгълника, оформен от крилата и кулите, бяха разположени градини, сред които се виждаше и малък храм, посветен на Илиор и Сакор. По протежение на вътрешните стени се издигаха балкони.
	Когато обиколката приключи и Солари най-после ги поведе към покоите им, Тобин и останалите бяха замаяни от видяното и с подбити крака.
	Компаньоните бяха настанени в стаи във владетелското крило, от които се откриваше гледка към градината. Тобин и Корин получиха собствени стаи, а останалите трябваше да си поделят две огромни гостни.
	Останал насаме с Ки и Тарин, принцът огледа стаята си. Сърцето му биеше ускорено. Можеше да прецени, че тази стая е принадлежала на член от семейството му. Драпериите на леглото бяха украсени с препускащи коне, по стените висяха мечове и щитове. Няколко играчки бяха оставени върху капака на сандък: миниатюрен кораб, кон с колелца, дървен меч.
	— Тези играчки са същите като онези, които татко ми даваше! — Тогава сърцето му трепна. — Те са негови, нали? Това е била неговата стая.
	— Да. Двамата спяхме тук, докато… — Тарин замълча и прочисти гърло. — Стаята би могла да е и твоя. Трябваше да бъде.
	Точно тогава на прага изникна жена. Тя бе облечена в скъпи дрехи, а русата й коса, вече белееща, бе вплетена. На колана й висеше голяма връзка ключове. Придружаваше я покрит с белези рижав котарак, който се приближи до Тобин, за да подуши ботушите му.
	Лицето на жената бе сбръчкано, но тя стоеше гордо, с воинска стойка, а очите й блестяха от радост. С плавно движение тя се отпусна на коляно пред Тобин и целуна ръката му.
	— Добре дошъл у дома, принце.
	Котаракът се изправи на задни лапи и леко опря глава в ръцете им.
	— Благодаря — отвърна Тобин, чудейки се коя ли е тя. Лицето й му изглеждаше познато, а все пак бе сигурен, че никога не я е срещал. Тогава Тарин застана до нея и принцът осъзна, че двамата споделят еднакви очи и носове.
	— Запознай се с леля ми Лития — каза Тарин, очевидно стараещ се да не се засмее заради изражението на Тобин. — Мисля, че наоколо все още се навъртат и неколцина от братовчедите ми.
	Лития кимна.
	— Граниа надзирава провизиите, а Орил отговаря за конете. Аз бях придворна дама на баба ти, принце, а също и на майка ти, докато тя живееше тук. После баща ти ми повери ключовете. Надявам се, че ще приемеш услугите ми?
	— Разбира се — каза Тобин, все още местещ поглед между двамата.
	— Благодаря ти, принце. — Тя сведе поглед към котарака, който се отъркваше в глезените на Тобин и предеше шумно. — А този грубиянин е господин Рижавон, главен плъхоубиец в Атион. Виждам, че вече е разпознал господаря си. Той търпи единствено мен и Хейкън, но теб хареса още от пръв поглед.
	Тобин коленичи и неуверено погали животното по гърба, очаквайки то да се нахвърли отгоре му като кучетата. Но котаракът приближи муцуна до брадичката му и започна да потупва ръкава му с лапи, настоявайки да бъде повдигнат. Той бе здраво и силно зверче, с допълнителен пръст на всяка лапа.
	— Вижте! Седем пръста! Горко на онзи плъх, когото докопат! — възторжено възкликна Тобин. Котките, които бе виждал из плевни и конюшни, до една бяха представлявали съскащи диви създания. — И освен това трябва да е отличен воин, всичките му рани са в предната част на тялото. Приемам и твоята служба, господин Рижавон.
	— Има още една стая, която той трябва да види, Тарин — промърмори Лития. — Помолих лорд Солари да позволи на нас да му я покажем.
	— Коя е тази стая? — попита принцът.
	— Стаята на родителите ти. През цялото време не е била докосвана. Сметнах, че би искал да я видиш.
	Сърцето на Тобин подскочи болезнено.
	— Да, моля. Ти също ела, Ки — добави той, когато приятелят му понечи да остане.
	Все така притиснал тежкия котак към гърдите си, Тобин последва Лития и Тарин надолу по коридора към голяма врата, покрита с резбованите образи на овощия и дългоопашати птици. С един от ключовете си Лития отвори вратата.
	Четиримата се озоваха в разкошно помещение, окъпано в светлината на отиващия си ден. Завесите бяха тъмносини, украсени с бели лебеди в полет. Гоблените върху стените представляваха техни вариации. Вратите на балкона бяха оставени отворени, за да открият гледка към градината. По остатъчната миризма на благоухания личеше, че някой е влизал неотдавна. Тобин долови миризмата на стая, която не е била обитавана дълго, само че тук отсъстваше познатата му воня на гнило. И самото помещение по нищо не приличаше на полупразните стаи, с които бе привикнал. Спалнята бе добре поддържана, сякаш стопаните й щяха да се завърнат много скоро.
	Тоалетната масичка бе отрупана с красиви кутии. Близо до прозорците бе поставено бюро с подготвени принадлежности за писане. Емайлирани чаши изчакваха да бъдат напълнени, а край камината бе поставена игрална дъска с фигурки от слонова кост.
	Тобин пусна котарака на земята и започна да обикаля стаята (следван от него), за да разгледа кувертюрата на леглото, фигурките и кутиите за бижута. До болка се надяваше да открие някакъв отзвук от баща си, но не можеше да забрави, че в момента не е сам.
	— Благодаря, че ме доведохте — каза накрая той.
	Лития се усмихна разбиращо, постави ключа в дланта му и го накара да свие пръсти.
	— Идвай тук по всяко време. Стаята винаги ще бъде готова.
	Жената леко стисна ръката му. Тобин разбра, че тя знае какво е дирил. А също и бе разбрала, че не го бе открил.


	Глава осемнадесета

	Същата вечер пируваха в залата — на три огромни маси, подредени в полукръг. Солари и семейството му седяха с Тобин и Корин. Най-възрастният син на херцога, останал му от предишната съпруга, все още се намираше на служба при краля. Децата му от Савия — две момчета и прекрасно малко момиченце на име Роза — седяха с тях. Компанията допълваха спътниците на престолонаследника, приятелите на Солари и неколцина богати търговци от града. Пиршеството бе шумно и оживено, не и без помощта на неуморните менестрели и бардове.
	Тобин бе поставен на почетно място на главната маса, но бе видно, че Солари е домакинът. Неговите хора прислужваха, той поръчваше гозбите, вината и следващите изпълнители. През цяла вечер той се суети около Тобин и Корин, изтъквайки най-вкусните блюда и качествата на всяко от поднесените вина, продукт на пословичните атионски лозя.
	Всяка от гозбите представляваше малък шедьовър. Лейди Лития бе застанала край слугинския вход, за да се убеждава в качеството на пристигащата храна.
	Най-напред бе поднесено телешко с горчица, а после и пилешко: бекасини, калугерици, яребици и бекаси. След тях към трапезата се понесоха рибешки блюда: желирана змиорка, тригла в собствен сос, пържена лещанка, пушена щука в тесто и миди, подсилени със сирене. Накрая пристигнаха десертите: три типа сладкиш, кой от кой с по-богата глазура.
	Десетки котки присъстваха на пиршеството — те скачаха върху масата, за да търсят огризки, или се мотаеха из краката на слугите. Тобин потърси новия си приятел, само че Рижавон не се виждаше никъде.
	— Тукашните готвачи посрамват кралските кухни, милейди! — възкликна Корин към Савия, облизващ пръстите си.
	— Заслугата изцяло принадлежи на лейди Лития — отвърна херцогинята. — Тя надзирава изготвянето на храната и закупуването на продуктите. Не зная какво щяхме да правим без нея.
	— А ето че и гвоздеят на вечерята пристига! — провикна се Солари.
	Лития въведе двама слуги, понесли огромна торта. Под нейното ръководство сладкишът бе оставен пред Тобин. Дъбовата емблема на Атион бе оформена върху глазурата, заобиколена от два лебеда.
	— По случай първата ти нощ у дома, принце — каза тя и му подаде дълъг нож, към чиято дръжка бе привързана синя панделка.
	— Жал ми е да я разрежа — възкликна Тобин. — Най-искрени комплименти!
	— Разрежи, разрежи! — извика малката Роза, пляскаща с ръце.
	Опитващ се да отгатне пълнежа, Тобин забоде ножа в средата. Целият великолепен сладкиш се разпадна, а от вътрешността му изскочи цяло ято дребни синьо-зелени птички. Котките веднага скочиха на масата, за да ги преследват (за голямо веселие на гостите).
	— Леля ти е същински творец! — провикна се Солари към Тарин, който кимна в отговор.
	Лития направи знак на слугите, които донесоха сходен сладкиш, този път пълнен със сливи, ликьор и крем карамел.
	— Всички продукти са домашно произведени — гордо каза тя, докато сервираше първото парче на Тобин.
	Малко черно-бяло коте скочи в скута му и подуши чинията. Принцът зарови пръсти в козината му:
	— Никога не съм виждал толкова много котки!
	— В Атион винаги е било така. — Лития даде на животинчето малко глазура, оставена на върха на пръста й. — Илиор ги покровителства, защото те обичат луната.
	— Моята дойка казваше, че това е причината да спят по цял ден и да виждат в мрака — каза Корин, опитвайки се да примами котето към себе си и Роза. — Жалко, че татко не може да ги понася.
	Котето нямаше намерение да оставя Тобин, но тогава изпод масата изникна господин Рижавон, който безцеремонно избута дребния си конкурент, за да заеме мястото му.
	— Илиор трябва да е и благоразположена към вас, щом този разбойник ви харесва — отбеляза Солари, поглеждайки с неудоволствие към Рижавон. — На мен не ми дава да се доближа до него. — Той протегна ръка, за да погали котарака, а последният изостри уши и изсъска. Херцогът побърза да се отдръпне. — Виждате ли? — Солари поклати глава, когато котакът близна Тобин по брадичката, настани се по-удобно и започна да преде. — Изключително благоразположена.
	Принцът започна да милва животното, припомняйки си думите на брата.
	След десерта бяха раздадени ядки и сирене, но принцът бе прекалено преял, за да погълне нещо повече от няколко захаросани лешника. Изникнаха нови музиканти с пресни сили. Някои от гостуващите започнаха да търкалят зарове между чашите. Изглежда никой не възнамеряваше да си ляга.
	Изтощен и леко замаян от изпитото вино, Тобин се извини при първа възможност, оправдавайки се с умора.
	— Приятни сънища, братовчеде! — викна Корин и се надигна несигурно, за да го прегърне. Той бе далеч по-пиян от Тобин.
	Всички гостуващи се надигнаха, за да пожелаят лека нощ на младия стопанин. Принцът предположи, че пирът ще продължи цяла нощ, дори и без него. Тарин и Ки поеха с него, а господин Рижавон влезе в ролята на авангард, притичващ с наперена опашка.
	Днес Тобин се чувстваше особено благодарен за присъствието на Тарин. Сякаш в съответствие с мислите му, мъжът спря и се обърна към него. В момента наближаваха непознат коридор.
	— Ако не си прекалено изморен, Тобин, бих искал да те запозная с още един човек?
	— Друг твой роднина?
	— Почти. Хейкън е служил на семейството ти още от времето на прадядо ти. Копнее да те види още от мига, в който научи за раждането ти. За него това би означавало много.
	— Заведи ме.
	Тримата завиха, спуснаха се по едно стълбище и през градините се отправиха към входа на кухните. Мястото бе обградено с аромата на пресен хляб. През една от отворените врати Тобин зърна цяла армия готвачки да се трудят над брашнени маси. Особено впечатление му направи една висока, сивокоса жена, която обсъждаше нещо с друга слугиня. Последната разбъркваше съдържанието на огромен казан.
	— Това е братовчедка ми Граниа. Главната готвачка — обясни Тарин. — Сега няма смисъл да се отбиваме. Тя вече планира утрешното пиршество за посрещането на краля, а в такива случаи е като генерал, подготвящ сражение.
	Затова те отминаха кухните и се отправиха нагоре по протежението на тясно стълбище. По пътя срещнаха неколцина слуги, които топло приветстваха Тарин, а към Тобин поглеждаха с изумление.
	— Сякаш те вече те познават — каза Ки.
	Тарин поведе момчетата по застлан с тръстика коридор. Някъде по средата му той спря и отвори една врата, без да почуква. В стаята Тобин получи възможността да види изключително възрастен човек. Мъжът, дремещ, бе приседнал в кресло край мангал. Главата му бе почти изцяло плешива, с няколко крехки кичура бяла коса. Брадичката му можеше да се похвали с повече окосмение — дълга и тънка пожълтяла брада, която стигаше до средата на гърдите му. Също толкова възрастна и подобно жълта котка се бе свила в скута му. Рижавон подскочи и докосна муцуна до нейната, а после се намести редом, оставяйки ушите му да бъдат облизани.
	Старецът се събуди и присви сълзливи очи. Изглежда това сетиво не му бе достатъчно, защото той плъзна костеливи пръсти по главата на новодошлия котак.
	— Ти ли си? — Хрипливостта на гласа му пораждаше впечатление на ръжда. — Дошъл си да видиш майка си, а не си й донесъл нищо? Какво мислиш за това, Ариани?
	Тобин трепна и едва след няколко мига осъзна, че старецът се обръща към котката. Тази Ариани притискаше Рижавон със седмопръстата си лапа, за да измие лицето му. Едрият котак покорно търпеше.
	— Той не е сам, Хейкън — високо каза Тарин. Той прекоси стаята, хвана възрастния мъж за ръката и направи знак на Тобин и Ки да се приближат.
	— Тиъдъс! Най-сетне си се прибрал! — възкликна Хейкън. Зървайки Ки и Тобин, той се усмихна широко и беззъбо. — А ето ги и скъпите ми момчета. Колко гъски си ми донесъл, Риус? Или днес са зайци? Ами ти, Тарин, извади ли късмет?
	Тарин се приведе към лицето му.
	— Хейкън, аз съм Тарин.
	Възрастният мъж замижа насреща му, сетне тръсна глава.
	— Разбира се, момчето ми. Прости ми. Още не се бях разсънил. Но тогава това трябва да…
	Той се сепна и тромаво започна да опипва за бастуна, оставен край фотьойла.
	— Принце! — възкликна той и разбута котките с опита си да се изправи.
	— Недей, не ставай — успокои го Тобин.
	По хлътналите бузи на Хейкън се стичаха сълзи. Той се отпусна обратно в креслото.
	— Простете старческата ми слабост, принце. Нямате представа колко се радвам. Вече започвах да се боя, че не ще доживея да ви зърна! — Мъжът се пресегна и обгърна лицето на Тобин с треперещите си длани. — Само да можех да ви видя по-добре! Приветствам ви у дома, момчето ми.
	В гърлото на принца все още стоеше буцата, образувала се, когато старецът го бе сбъркал с баща му. Той взе ръцете на Хейкън и ги стисна.
	— Благодаря ти за топлите думи. Благодаря и за дългата ти служба. Надявам се, че тук ти е добре?
	— Трогнат съм от загрижеността ви, принце. Там има табуретка. Тарин, донеси стол за принца. И премести лампата по-близо.
	Когато Тобин се настани насреща, Хейкън се вгледа в лицето му.
	— Това вече е друго нещо. Сякаш виждам очите на майка ви на лицето на херцога. Ти как мислиш, Тарин? Сякаш Риус се е преродил.
	— Действително е така — отвърна запитаният и смигна на Тобин. И двамата знаеха, че принцът малко прилича на родителите си, само че принцът не искаше да противоречи на стареца, когото бе харесал веднага.
	— А това трябва да е оръженосецът, за когото ми каза — продължи Хейкън. — Киротиус, нали? Ела, момче, дай да те видя.
	Ки коленичи край стола, а старецът плъзна пръсти по плещите и ръцете му.
	— Отлично момче! — одобри той. — Ръце като желязо. И двамата имате ръце на бойци. Тарин ми разказва само добрите неща за вас, но аз съм сигурен, че правите какви ли не пакости, точно като Риус и този негодяй.
	Тобин размени усмивка с Ки.
	— Тарин е бил пакостник?
	— И двамата бяха! — засмя се старецът. — Биеха се със селските деца, обираха овощията… Тарин, помниш ли, когато Риус простреля най-добрата овца на майка ти? Кълна се в светлината, струва ми се, че тогава почти нямаше ден, в който да не ви нашарвах с тоягата.
	Тарин промърмори нещо, а Тобин с възторг забеляза, че мъжът е започнал да се изчервява.
	След още един ръждив кикот старецът потупа Тобин по ръката.
	— Веднъж двамата замениха цялата сол от килерите със захар, точно преди банкет, на който щеше да присъства самата кралица, представяте ли си? Естествено, младият Ериус бе инициатор, но Тарин пое цялата вина — и целия бой — върху себе си.
	Споменът породи пореден смях, този път прелял в кашлица.
	— Успокой се, Хейкън — подкани го Тарин, наля му чаша вино и я доближи до устните му.
	Старецът отпи глътка. След сръбването част от виното потече по брадата му. За момент той дишаше тежко, а сетне си пое дъх.
	— Но тези времена вече отминаха. Ти си вече мъж, а Риус е мъртъв. Толкова погинали…
	Той замълча и затвори очи. Тобин реши, че старецът се е унесъл, а онзи го опроверга в следващия миг, защото сепнато се надигна и остро каза:
	— Тарин, херцогът няма чаша! Върви в избата и… — Възрастният мъж млъкна и поклати глава. — Пак забравих. Сега това е твой дълг, Киротиус. Изпълни задълженията си, момче.
	Ки полетя към изхода, но Тобин го спря.
	— Всичко е наред. Идваме от пиршество, където пихме повече, отколкото бихме могли да погълнем.
	Хейкън се отпусна в креслото си. Старата котка се настани обратно в скута му. Господин Рижавон остана свит в краката на Тобин.
	— Стана ми изключително неприятно да видя непознат да носи веригата на длъжността ти — каза Тарин и отново хвана ръката на стареца. — Очаквах, че Лития ще заеме мястото ти.
	Хейкън изсумтя.
	— Това беше работа на лорд Орун. Кралят изпрати половин дузина нови слуги след смъртта на принцесата — нека Астелус я носи внимателно. — Той почтително целуна връхчетата на пръстите си, а после ги притисна към сърцето си. — А когато и Риус почина, Орун веднага назначи свой човек. Беше време да се оттегля, разбира се — почти нищо не виждам и едвам ходя, но онзи плъх, който ме замени, бе пълен негодник. Никой не тъгуваше, когато Солари го замени. Но той наистина трябваше да избере леля ти. През всичките тези години тя на практика изпълнява длъжността на иконом.
	— Ще кажа на Солари да назначи нея — рече Тобин.
	— Страхувам се, че не можеш да направиш това — каза Тарин. — Докато не навършиш пълнолетие, Солари сам решава тези неща.
	— Тогава аз не съм собственик на Атион? Не и в действителност.
	Хейкън пипнешком откри ръката му и я стисна.
	— Ти си стопанинът на Атион, момчето ми, ти и никой друг. Чух как те посрещнаха днес. Това, което си видял, е присъствало и в сърцата им. Всички те копнееха да те видят. Солари е добър човек и не позволява паметта на баща ти да бъде забравена. Той ще се погрижи добре за земите ти, докато ти служиш на принца.
	Точно тогава чуха тихо шумолене откъм коридора. Ки отвори вратата и откри, че проходът е изпълнен с готвачки и прислужници.
	— Моля ви, сър, просто искахме да видим принца — каза една възрастна жена, встъпвайки в ролята на говорителка. Останалите закимаха обнадеждено и започнаха да извиват вратове, за да зърнат Тобин.
	— Да ви няма! Вече е прекалено късно, за да тормозите Негово височество! — изхриптя Хейкън.
	— Не, нека влязат, нямам нищо против.
	Ки отстъпи встрани и жените влязоха, правейки реверанси и докосвайки сърцата си. Няколко от по-възрастните ридаеха. Жената, която бе говорила, коленичи и сграбчи ръцете на Тобин.
	— Принц Тобин. Най-сетне се завърнахте у дома!
	Неочаквано разчувстван, принцът се приведе и я целуна по бузата.
	— Благодаря ти, стара майко. Много се радвам, че съм тук.
	Тя докосна страната си и се обърна към останалите.
	— Видяхте ли? Казах ви, че кръвта ще си проличи. Нищо останало няма значение.
	— Дръж си езика, Мора! — тросна се Хейкън.
	— Всичко е наред — успокои го Тобин. — Зная какво се говори за мен и за майка ми. Някои от тези приказки дори са истина. Но ви обещавам, че ще бъда достоен наследник на баща си и добър стопанин на Атион.
	— Няма за какво да се притеснявате — остро каза Хейкън към жените. — Принцът е като прероден Риус. Разкажете това на останалите клюкарки. Сега си отивайте. Работата няма да се свърши сама.
	Жените започнаха да напускат стаята. Само онази, която Тарин бе посочил като своя братовчедка, се поколеба.
	— Какво има? — попита я Тобин.
	— Принце, аз… — Граниа нервно мачкаше престилката си. — Да му кажа ли, Хейкън?
	Старецът погледна към Тарин.
	— Няма вреда.
	— Продължи, Граниа — подкани я и братовчед й.
	— Принце — поде отново тя. — Много от нас, атионските жени, някога бяхме част от войската. Вашата готвачка от имението в Алистън бе мой сержант. Ние служихме сред стрелците на дядо ви.
	— Да, Кетилън ми е разказвала за това.
	— Баща ви ни позволи да тренираме тайно, а също и да обучаваме онези от младите момичета, които проявяват интерес. Ще бъде ли във ваша угода да продължим?
	И у нея той забеляза онази смесица от надежда и объркване, която толкова често бе забелязвал в очите на Уна.
	— Никога не бих променил нещо, което баща ми е одобрил — отвърна той.
	— Боговете да ви пазят, принце! Ако някога ви потрябваме, само кажете.
	— Няма да забравя — обеща Тобин.
	Граниа направи още един нервен реверанс и забърза навън, притиснала престилка към лицето си.


	— Много добре, Тобин — каза Тарин, докато тримата се отправяха към стаята на принца. — Призори репутацията ти ще се е разнесла из целия замък. Баща ти би имал пълното право да се гордее с теб.
	Кони и Сифъс стояха на пост в края на коридора, близо до стаята.
	— Ти с нас ли ще останеш? — попита Тобин, когато доближиха вратата. — Все пак тази стая е била твоя.
	— Благодаря ти, Тобин, но сега тя принадлежи на теб и на Ки. Моето място е сред войниците. Лека нощ.
	В стаята вече ги очакваше димяща вана, където Тобин веднага се потопи, докато Ки и един паж запалваха лампите.
	Принцът потъна до брадичката и се загледа във вълните, разливащи се към гладките стени на ваната. Той отново си помисли за Уна и за всички жени, на които бе отказана честта да воюват. Лицето на Граниа отново изникна пред очите му, едновременно тъжно и обнадеждено.
	Тобин потръпна, с което отново набразди водата. Ако Лел и Айя бяха прави, ако един ден той наистина се превърнеше в жена, дали пълководците щяха да изявят подкрепа? Днес войниците бяха приветствали сина на херцог Риус. Дали той щеше да изгуби всичко, когато покажеше истинското си лице?
	Принцът сведе поглед към себе си: силни, мускулести крайници, плоска гръд, плосък корем, блед пръст между бедрата. По време на принудителните пристанищни посещения с Корин бе видял достатъчно, за да знае, че женските гениталии изглеждат различно. Щом той в един момент трябваше да се промени… Тобин потръпна отново и раздвижи ръка, за да се убеди, че въпросните органи все още са си на мястото.
	_Може би те грешат! Може би…_
	Може би никога нямаше да му се наложи да се промени. Той беше принц, син на Ариани и Риус. Това бе достатъчно за войниците, които бе срещнал тук. Може би щеше да бъде достатъчно и за Илиор.
	Тобин уморено прокара пръсти през косата си. Точно тази нощ не му се искаше да мисли за това. През целия си живот бе носил званието принц, но едва днес се бе почувствал такъв. В Еро винаги бе усещал огромната пропаст, отделяща го от онези, които бяха прекарали живота си в кралския двор. Там Тобин бе простоват, непознат и смутен. Никой от тамошните аристократи не би му обърнал внимание, ако не бе титлата му. Той се бе считал за селски благородник, също като Ки. И това не бе го обиждало.
	Но днешният ден бе променил всичко това. Днес Тобин бе видял удивлението по лицата на останалите компаньони, когато бяха зърнали замъка му. Когато бяха зърналия _неговия_ замък. Да видим дали Олбън и останалите ще продължат да го гледат отвисоко!
	Освен това жителите на Атион го бяха засипали с обожание. Бойците на баща му бяха удряли по щитовете си в негова чест и крещяха името му. Някой ден, каквото и да станеше, той щеше да ги поведе. В ума си Тобин вече се виждаше начело, повел настъпа редом с Ки и Тарин.
	— Скалански принц, стопанин на Атион! — високо промърмори той.
	Смехът на Ки го изтръгна от унеса.
	— Августейши принце, до изстиването на водата ли възнамерявате да останете във ваната, или и вашият скромен оръженосец ще получи шанс да се изкъпе?
	Тобин се усмихна насреща му.
	— Аз съм принц, Ки! Истински принц.
	Оръженосецът изсумтя. В момента почистваше ботушите на приятеля си.
	— Че кой е казвал противното?
	— Аз самият не го вярвах. Не и до днес.
	— За мен никога не си бил нещо друго, Тоб. Същото важи и за останалите. Е, може би не и за лорд Черворун. Обаче виж какво стана с него. А сега… — Приключил с ботушите, той пресилено се поклони доземи. — Желаете ли да блъсна благородническата ви глава под водата, или да изтъркам аристократичния ви гръб? Ние, простолюдните, обичаме да дремваме някой и друг час преди зазоряване.
	Смеейки се, Тобин бързо приключи с гъбата и отстъпи все още затоплената вана.


	Ки заспа още докато пожелаваше приятни сънища на приятеля си. Но умореният Тобин не можа да се унесе. Той стоеше загледан в конете, избродирани върху драпериите, и се опитваше да си представи изработването им. Може би бабата на баща му ги бе оставила след себе си. Самият му баща също бе лежал загледан в същите коне, със спящия до него Тарин…
	_Преди да се премести в спалнята с лебедовото легло при съпругата си_, помисли си Тобин. Родителите му бяха лежали там, бяха се любили там…
	— Както и неговите родители, и техните собствени преди това, и… — прошепна Тобин. Внезапно му се прииска да зърне лицата на предците си, за да открие сред тях собствения си лик — уверение, че действително принадлежи на този род. Все някъде из замъка трябваше да има портрети. Утре несъмнено щеше да попита Тарин и Лития. Те щяха да знаят.
	Тъй като сънят все така не идваше, мислите му отново се насочиха към онази стая. Ужасно му се искаше да отвори кутиите, които бе видял, а също и гардеробите…
	Принцът се надигна от леглото и се приближи до дрехите си. От кесията извади ключа, който Лития му бе дала, и се загледа в него. Оформеният метал приятно тежеше в дланта му.
	Защо не?
	Промъквайки се край спящия паж, Тобин открехна вратата и надникна в коридора. Някъде отвъд ъгъла долиташе успокояващият, боботещ глас на Тарин, но наоколо бе пусто. Момчето взе една от лампите и безшумно излезе в коридора.
	_Това е собственият ми дом, тук не е нужно да се промъквам!_
	И все пак той продължи на пръсти до вратата на спалнята и затаи дъх, докато не я заключи зад себе си.
	Тобин се огледа, откри друга лампа и я запали, а после започна да се разхожда бавно, дирейки да сподели допира на родителите си, като докосва нещата, някога докосвани и от тях: таблата на леглото, сандък, чаша, дръжките на гардероба. Най-сетне останал сам, тук принцът се чувстваше различно — това не бе просто поредната стая, това бе _тяхната_ стая. Какво ли би било, ако тримата бяха останали да живеят тук? Ако всичко не се бе объркало по такъв ужасен начин…
	Той отвори една от кутиите върху тоалетната масичка и вътре откри женска четка за коса. Няколко тъмни косъма все още стояха заплетени сред зъбците. Тобин отдели няколко, намота ги около пръста си и за момент си представи, че родителите му все още се намират долу в залата, сред смеха на гостите си. Скоро Риус и Ариани щяха да се качат горе, където синът им ги чакаше, за да им пожелае спокойна нощ…
	Но образът излезе безплътен. Той не можеше да изгради убедителна представа. Момчето пъхна ръка под туниката си, извади верижката, откачи пръстена на майка си и го постави върху показалеца си. От красивия камък го гледаха два профила. Баща му бе пътувал чак до Ауренен, за да подбере тази скъпоценност, защото бе обожавал годеницата си.
	Колкото и да се опитваше да ги разпознае, двамата върху пръстена изглеждаха непознати за него в гордото си спокойствие. Те бяха споделяли тази стая, леглото й и живот, от който Тобин не бе представлявал част.
	Любопитството му се усили, подхранвано от самотност, която неизменно отказваше да си отиде. Все още нахлузил пръстена, Тобин отвори друга кутия. Там откри няколко от бижутата на майка си: огърлица с кехлибарени зърна, златна верига, чиито брънки бяха оформени като дракони, две емайлирани обеци с камъни, които бяха откраднали цвета на лятното небе. Изработката им възхити принца. Защо ли майка му бе оставила такива прекрасни украшения? Той ги върна обратно в кутията и отвори поредна, по-голяма, от слонова кост. Вътре откри няколко сребърни закопчалки за наметало и ножче с рогова дръжка. Мъжки принадлежности. Принадлежали на баща му.
	Сетне принцът се насочи към гардеробите. Първият съдържаше единствено няколко остарели туники. Тобин свали една и я притисна към лицето си, дирейки уханието на баща си. Сетне повдигна одеждата пред себе си. Бе си спомнил за бронята, дадена му от Риус заедно с обещанието, че успелият да я изпълни Тобин ще го придружава в битка. От много време принцът не я бе обличал.
	Той нахлузи туниката върху нощната си риза. Макар през изминалата година да се бе издължил, ръбът все така висеше под коленете, а ръкавите се спускаха над пръстите.
	— Все още съм прекалено малък — промърмори принцът, върна дрехата обратно и продължи към следващия гардероб. Разтвори вратите му рязко и едва сдържа уплашения си вик, когато миризмата на майчиния му парфюм го обгърна. Но тя не идваше от духа й, а от снопчетата изсъхнали цветя, оставени да придават свежест на окачените рокли.
	Тобин коленичи пред гардероба, за да ги разгледа по-добре. Майка му винаги бе харесвала богатите тонове. Тукашните дрехи също не правеха изключение: виненочервено, тъмносиньо, златисто, лятно зелено върху платове от брокат, коприна, кадифе и фин лен. Принцът протегна ръка, за да ги докосне, отначало плахо, впоследствие напрегнато. Пръстите му откриха майсторската бродерия, кожените ръбове и пъстрите мъниста.
	С неочакван копнеж той се изправи, задържал зелена рокля, украсена с кожата на бяла лисица. Тобин поспря, малко излишно се ослуша край заключената врата, а после отнесе дрехата пред дългото огледало край леглото.
	Принцът задържа одеждата пред себе си и видя, че се е изравнил по ръст с майка си, защото долният ръб леко докосваше нозете му. С другата си ръка той приглади гънките и отново я доближи до брадичката си. Полата се разля около него.
	_Какъв ли би бил допирът…?_
	Засрамен от мисълта си, Тобин бързо върна роклята на мястото й. С припряността си той събори дълго брокатено наметало. То имаше хермелинова яка, а по раменете му се разливаха шевици синьо и златно.
	Принцът бе възнамерявал да го окачи отново, но неусетно пак се озова пред огледалото, обгръщащ се с наметалото. Тежката тъкан го обви като милувка. Сатенената подплата приличаше на допир до хладна вода. Той затвори златната закопчалка и отпусна ръце.
	Меката бяла козина приятно обгръщаше гърлото му. С известно усилие Тобин повдигна глава към отражението си.
	_Косата ми прилича на нейната_, помисли си той, тръсвайки я над раменете си. _И имам нейните очи, както казват всички. Не съм красив като нея, но имам нейните очи._
	С нашепващо около глезените му наметало Тобин се приближи до тоалетната масичка и взе една от обеците. Чувстващ се все по-глупаво, но все пак неспособен да се спре, той се върна при огледалото и доближи украшението до ухото си. Може би заради обецата, а може би заради наклона на главата, принцът остана с впечатлението, че за момент е зърнал момичето, което Лел му беше показала. Синият скъпоценен камък допълваше очите й — точно като бродерията върху наметалото — и задълбочаваше цвета им.
	В непретенциозната слаба светлина тя изглеждаше почти красива.
	С треперещи пръсти Тобин докосна отразяваното лице. Сега можеше да я види ясно, онази непозната, която вещицата му бе показала върху повърхността на водата. Тогава не бе имало време, но в този момент принцът се взираше удивено и любопитно. Дали някое момче щеше да гледа към този образ по начина, по който приятелите му поглеждаха към харесваните от тях момичета? Прониза го гореща тръпка, когато си представи Ки да поглежда по такъв начин. Усещането се стече към долната част на нощната риза, разместена от неочаквана твърдост. Тобин се изчерви, но не можеше да откъсне поглед. Внезапно самотен, колебаещ се, той призова единствения свидетел, когото можеше.
	Братът не се отразяваше в огледалото, затова Тобин го накара да застане до стъклото, за да сравни лицата.
	— Сестро — промърмори духът, сякаш разбираше неназованата болка, разгръщаща се в сърцето на Тобин.
	Но крехката илюзия вече бе разтрошена. До близнака си Тобин виждаше единствено момче, облякло женско наметало.
	— Сестро — повтори братът.
	— Това ли виждаш, когато ме погледнеш? — прошепна Тобин.
	Преди призракът да е успял да отговори, Тобин дочу гласове отвъд заключената врата. Той застина като стреснат заек, слушайки как Кони и Ларис си разменят поздрави. Това бе само смяна на караула, но той пак се чувстваше като крадец. Ами ако някой забележеше отсъствието му?
	Ами ако Ки го завареше в този вид?
	— Върви си, братко! — просъска той, а после бързо върна наметалото и обецата. Сетне угаси лампите, пипнешком се приближи до вратата и изчака гласовете да се отдалечат.
	Успя да се добере до стаята си незабелязан. Покатерването му обратно в леглото не събуди Ки. Тобин покри и главата си, затвори очи и усилено се постара да прогони спомените за нежната тъкан, обгърнала голите му крака, или за мига, в който от огледалото собствените му очи бяха гледали изсред друго лице.
	_Аз съм момче_, мълчаливо си напомни той и стисна очи. _Аз съм принц._


	Глава деветнадесета

	На разсъмване Корин се бе погрижил всички да са готови за пристигането на краля. Слънцето бе изгряло съвсем наскоро, мъглата все още се отдипляше от реката и влажните поля.
	С блестящи брони и най-добрите си наметала компаньоните се отправиха надолу, където ги очакваше суматоха.
	Армии слуги сновяха навсякъде. Залата вече бе обкичена с цветовете на краля, по масите блестяха златни съдове. Липсваха само гозбите, но и тяхното приготовление течеше усилено — кухненските комини бълваха дим, а в градината слугите печаха свинско и еленско (по миценски, в затворена пещ). Купища актьори, акробати и музиканти се подготвяха да покажат изкуството си.
	Солари отново бе овладял ситуацията. Закусвайки с Тобин и останалите, той обясни предвидените за пиршеството номера и блюда, подкрепян от иконома и Лития, които стояха зад стола му. През няколко минути херцогът не пропускаше да се обърне към Тобин и да попита:
	— Одобрявате ли, принце?
	Когато Солари приключи с разясненията, Лития призова двама слуги. Те се приближиха, понесли обвити в тъкан кутии.
	— Нещо специално за най-високопоставените гости. Нещо, прославяло Атион още от времето на дядо ти, принце.
	Тя отмести един от капаците и повдигна стъклена ваза, приютила крехки стъклени рози. Тобин ахна. Стойността на подобно фино стъкло се равняваше на чистокръвни коне. Очите му се разшириха още повече, когато Лития небрежно откъсна едно цветче и го сложи в устата си. Друго подаде на принца.
	Тобин колебливо го допря до езика си, а после се засмя възторжено:
	— Сладко е!
	Солари се засмя, докато си вземаше цвете.
	— Лейди Лития е човек на изкуството.
	— Някога твоята прабаба е изпратила моята прабаба в Еро на обучение при прословут сладкар — обясни Лития. — Тя предала тайната на майка ми, а майка ми научи мен. Радвам се, че цветята ти харесват. А какво мислиш за това? — Жената бръкна във втората кутия и извади захарен дракон. Кухото тяло споделяше червения цвят на розите. Крилете бяха прилепнали към тялото, по муцуната стърчаха шипове. — Кое би избрал за вечерта?
	— И двата десерта са удивителни! Но драконът ми се струва по-подходящ за краля.
	— Добре. В такъв случай другият десерт няма да ни е нужен! — заяви Корин и леко потропа захарната ваза с ножа си. Тя се пръсна с нежен звън, а момчетата веднага посегнаха към късовете.
	— Срамота е да се строши такава красота — каза Тобин, наблюдаващ борбата им.
	Лития се усмихна, също загледана в блъскащите се компаньони.
	— Но нали с такава цел съм ги направила.


	Веднага след закуска Корин настоя да се отправят към портите на града, за да изчакват. Порион настоя да дойде с тях, Тарин също се присъедини. Друга охрана престолонаследникът не пожела.
	Тобин познаваше смесицата от копнеж и вълнение, която сега надничаше от очите на братовчед му. Той си спомняше как бе обхождал двора на имението си, изчакващ да зърне как конят на баща му изниква сред дърветата. Искаше му се да сподели вълнението на Корин, но вместо това се чувстваше отвратително. През цялата сутрин неспокойно се оглеждаше за призрака, но братът не се виждаше никъде.
	Докато компаньоните изчакваха досами портата, около тях бързо се насъбраха зяпачи, които се възхищаваха на оръжията и конете им. Изглежда всички тук познаваха Тарин.
	Навъртащите се из площада войници също си намериха причина да се присламчат. Тобин бързо намери общ език с тях — голяма част от живота си бе прекарал край бойци. Той ги разпитваше за белезите им, възхищаваше се на мечовете или лъковете. След известно окуражаване те започнаха да разказват истории за баща му и дядо му, а също и за някои от лелите му, които се сражавали под знамената на кралицата. Мнозина започваха разказите си с оправданието, че принцът сигурно вече знае тази история. Но Тобин не знаеше почти нищо от чутото. И се зачуди защо баща му е пропуснал да му разкаже толкова много неща.
	Пладнето настъпи и отмина. Неколцина от близките търговци им донесоха месо и вино. Изчакващите се подкрепиха направо в седлата. Накрая, отегчен от изчакването и от непрекъснатото взиране към него, Тобин събра приятелите си. Започнаха да убиват времето, като качваха деца на конете си. Корин и по-големите момчета останаха край портата, където флиртуваха с местните момичета. Последните бяха облекли най-красивите си рокли и напомняха на Тобин ято от пъстри, весели птици, които не спираха да се кискат.
	Слънцето бе изминало три четвърти от пътя си, когато най-сетне се появи пратеник, предшестващ приближаването на краля.
	Корин и останалите щяха да препуснат в безредие, но Порион ги бе спрял с рязък вик.
	— Подредете се подобаващо! — нареди той, макар и не прекалено отсечено заради принцовете. — Не съм ви учил да се впускате така. Да не искате кралят да помисли, че го нападат бандити?
	Момчетата се подредиха в по-съответстваща формация — всеки благородник, следван от оръженосеца си. Тобин и Корин застанаха най-отпред. Солари и Савия се появиха тъкмо навреме, за да се присъединят към колоната им.
	— Самите те изглеждат като крал и кралица — прошепна Ки, загледан в пищните им одеяния.
	Тобин кимна. Дрехите на херцога и съпругата му блестяха от скъпоценности, а такъмите им бяха по-красиви дори от тези на Госи.
	Групата препусна по северния път. Знамената на принцовете и на херцога ярко се очертаваха пред тях на фона на следобедното небе. След около миля зърнаха първите отсрещни цветове, а скоро започнаха да различават и отделни войници. Отряд въоръжени бойци и кралският знаменосец яздеха най-отпред. След тях изникна самият Ериус, следван от първенците си. Тобин все още не можеше да види лицето му, но веднага разпозна златния шлем. Кралят и околните благородници бяха облечени като за битка, но носеха соколи и ястреби вместо щитове. Десетки знамена се разпростираха зад тях.
	Дълги редици пехотинци приключваха бройката на пристигащите — червено-черна змия с железни люспи.
	Порион накара момчетата да забавят ход. А момчетата развълнувано разглеждаха знамената и възкликваха, когато зърнеха родовите си флагове.
	Разстоянието между двете колони бързо намаля. Тогава Корин спря коня си и скочи.
	— Ти също слез, Тоб — каза той. — Ще посрещнем татко пеш.
	Всички останали от групата им вече се намираха на земята. Вече мразещ задаващия се непознат, който споделяше кръвта му, той подаде юздите на Ки и последва братовчед си.
	Бе виждал вуйчо си само веднъж, но нямаше как да се припознае. Дори и без златния шлем и нагръдника от същия метал, Тобин щеше да познае Ериус по меча, висящ до лявото бедро — това бе прословутият меч на Герилейн. Принцът бе изучил формата му от малките фигурки на крале и кралици, които баща му му бе давал, а впоследствие го бе съзирал изобразен с вариращо умение в кралската гробница. Сега получаваше възможност да се убеди, че именно този меч му бе подал духът на кралица Тамир в онази далечна нощ.
	Но Тобин никога не бе виждал лицето на краля. И когато най-сетне получи възможност да стори това, принцът тихо възкликна от изненада. Ериус досущ приличаше на Корин. Той имаше същото ъгловато, красиво лице и тъмни, весели очи. Косата му бе значително побеляла, но той седеше върху едрия си черен кон със същата устременост като сина си.
	Корин се отпусна на едно коляно и поздрави баща си. Тобин и останалите компаньони сториха същото.
	— Корин, момчето ми! — възкликна Ериус, докато скачаше от седлото. Гласът му бе дълбок и изпълнен с обич.
	Вместо страх или омраза, Тобин изпита внезапен копнеж.
	Изоставил достойнство, Корин се хвърли в прегръдките му. Одобрителен рев се разнесе сред редиците, когато двамата се притиснаха един към друг и започнаха да се тупат по гърбовете. Компаньоните поздравиха краля, удряйки с дръжките на мечовете си по щитовете.
	След миг Корин забеляза, че Тобин още стои на колене. Той го издърпа на крака и каза:
	— Това е Тобин, татко. Братовчеде, ела да поздравиш вуйчо си.
	— В името на пламъка! Какъв мъж си станал! — засмя се Ериус.
	— Ваше Величество. — Тобин понечи да се поклони, но кралят го прегърна. За един главозамайващ момент Тобин отново се бе озовал в прегръдките на баща си, обгърнат от успокояващата миризма на смазан метал, пот и кожа.
	Сетне Ериус отстъпи назад, за да го огледа. От привързаността в погледа му коленете на Тобин омекнаха.
	— За последно те видях като бебе да спиш в ръцете на баща си. — С мазолестата си ръка той хвана брадичката на Тобин и със замислено изражение продължи. — Всички казваха, че си наследил очите на сестра ми. Почти я виждам насреща си — промърмори кралят, без дори да осъзнава, че с тези си думи кара племенника си да потръпне. — Тобин Ериус Акандор, няма ли да целунеш вуйчо си?
	— Простете, Ваше Величество — съумя да промълви Тобин. Страхът и омразата му се бяха стопили под първата топла усмивка. И сега той не знаеше какво да чувства. Принцът се приведе напред и докосна с устни грубата буза на краля. Така той се озова очи в очи с лорд Нирин, стоящ точно зад владетеля. Магьосникът пък откъде бе изникнал? Какво правеше тук? Тобин бързо отстъпи назад, стараейки се да прикрие изненадата си.
	— На колко си години, момче? — попита Ериус, отпуснал ръце върху раменете му.
	— Почти дванадесет и половина, Ваше Величество.
	Кралят се засмя.
	— И вече си опасен боец, ако се съди по нещата, които чета. И недей да бъдеш толкова формален. Аз съм твой вуйчо. Занапред искам единствено така да се обръщаш към мен. Хайде, да чуем. Толкова време чаках.
	— Както кажеш… вуйчо. — Тобин повдигна очи и видя срамежливата си усмивка отразена в тъмните очи на краля.
	За негово облекчение Ериус отмести поглед.
	— Херцог Солари, синът ти също е тук, жив и здрав. Върви да поздравиш родителите си, Невус.
	_Той е твой враг!_ — напомни си Тобин, гледайки как кралят се смее със Солари и младия благородник. Но сърцето му не го слушаше.


	Процесията продължи към замъка. Тобин и Корин яздеха от двете страни на краля. Солари и семейството му се бяха присъединили към предния отряд.
	— Какво мислиш за новия си опекун? — попита Ериус.
	— Той ми харесва много повече от лорд Орун — искрено отвърна Тобин. Тъй като знаеше, че братът понякога лъже, принцът бе склонен да загърби подозренията си. Солари с нищо не бе променил поведението си, продължаваше да се държи с обичайната си доброта.
	Ериус се засмя на думите му и смигна.
	— И на мен. А къде е оръженосецът ти?
	_Това е_, помисли си Тобин и отново се напрегна. Никой не го бе предупредил за Солари. Нищо чудно кралят да му бе избрал и нов оръженосец.
	Стараейки се да не прояви страха си, принцът направи на Ки знак да се приближи.
	— Ето го, вуйчо. Това е сър Киротиус, син на сър Ларент от Оукмаунт.
	Ки се поклони в седлото си, но ръката, която притисна до сърцето си, трепереше.
	— Ваше Величество. Нищожните ми услуги са на ваше разположение.
	— Значи това е прословутият сър Киротиус? Изправи се да те огледам, момче.
	Ки изпълни заръката, стиснал юздите. Тобин напрегнато наблюдаваше и двамата. Облечен в прекрасни нови дрехи, оръженосецът му по нищо не се отличаваше от останалите компаньони. Принцът се бе погрижил за това.
	— Оукмаунт? — каза накрая Ериус. — В такъв случай баща ти е от хората на лорд Джорвай.
	— Да, кралю.
	— Странно място е избрал Риус, за да търси оръженосец на сина си. Не смяташ ли така, Солари?
	— Аз също си мислех така в началото — отвърна херцогът, обръщайки се назад.
	Дали Ериус щеше да отстрани Ки още тук, пред всички? Изражението на оръженосеца не се промени, но ръцете му стиснаха юздите още по-силно.
	Но Солари не беше приключил.
	— Доколкото си спомням, Риус бе срещнал Ларент и някои от синовете му в Мицена и бе останал впечатлен от способностите им. Здрава провинциална кръв, казваше той, която не се е вкиснала покрай дворцовите маниери.
	Тобин се загледа между ушите на Госи, за да скрие изненадата си. Естествено, баща му бе трябвало да излъже, но до този момент принцът не се бе замислял за лъжата, която бе обяснила присъствието на Ки.
	— Разумен избор, ако съдя по този младеж — одобри Ериус. — Струва ми се, че и други от свитата ми трябва да последват примера на Риус. Имаш ли братя, Киротиус?
	Ки се усмихна широко.
	— Цяла купчина, Ваше Величество, грубовати и прями.
	Това му спечели гръмък смях от страна на краля.
	— Малко провинциална откровеност не би навредила в кралския двор. Я ми кажи, Киротиус, и бъди искрен. Какво мислиш за сина ми?
	Единствено Тобин забеляза колебанието на приятеля си.
	— За мен е изключителна чест да служа на принц Корин, кралю. Той е най-добрият мечоносец сред нас.
	— Точно както трябва да бъде! — Ериус потупа Ки по рамото и намигна на Тобин. — Баща ти е направил добър избор, момчето ми, точно както и очаквах. Няма да разваля клетвата, която той е благословил, така че двамата не е нужно да се притеснявате толкова!
	— Благодаря, кралю! — промълви Тобин, задавен от облекчение. — Лорд Орун бе толкова настроен против него…
	Владетелят се подсмихна.
	— И виж какво му докара това. Освен това ти казах как да се обръщаш към мен.
	Тобин доближи юмрук до сърцето си.
	— Благодаря ти, вуйчо!
	Кралят отново извърна глава към Корин, а Тобин сграбчи лъка на седлото, все още замаян от облекчение. Поне позицията на Ки вече не бе застрашена. Поне за това можеше мъничко да обича вуйчо си.


	Цял Атион се бе струпал да посрещне краля, но Тобин остана с впечатлението, че вчерашното приветствие бе по-шумно. Този път в двора на замъка най-отпред стояха войниците на Солари.


	Но последвалото пиршество надхвърли снощното. Лития не си бе губила времето.
	Масите бяха обгърнати с червени покривки, а между чиниите бяха разхвърляни ароматни треви. Светлината на восъчни свещи и стотици факли бе прогонила мрака дори от сводовете на тавана.
	Под напътствията на Лития и иконома започнаха да пристигат гозбите, всяка по-екзотична и смайваща от предишната. Огромна щука потрепваше сред обгърналото я желе. Бяха донесени печени гъски, заменили оскубаното си оперение с нова кожа от тесто, облякла ги в митологичен вид. Опашките им бяха от истински пера. Редици раци стояха в готовност да бъдат изядени, стиснали знаменца в щипците си. Върху щит почтително бе внесен сразен печен елен, от чиято рана бяха изскочили мними черва от сушени плодове и захаросани ядки. Подслаждане на кулинарното сражение предоставяха круши, пълнени с разбит крем, ябълки с пълнеж от парченца плодове и еленско, както и торта, изпълнена с живи коприварчета. В мига, в който те изхвърчаха от разрязания сладкиш, хората на краля пуснаха ястребите си и зареваха от смях, когато меките червени перца започнаха да покриват масата.
	Захарните дракони бяха поднесени върху сребърен поднос с големината на тежък щит. Всеки от тях бе заел различна поза — някои се изправяха на задни лапи, други бяха приклекнали в готовност да се нахвърлят — и бе поставен в застинала борба срещу събратята си. Спектакълът обходи всички маси, преди да бъде сразен от челюстите на пируващите.
	Оръженосците слугуваха на главната маса. Тобин и благородниците от компаньоните седяха от дясната страна на краля и Корин. Нирин, Солари, съпругата му и останалите благородници заемаха лявата. Тобин с удовлетворение установи, че Тарин е заел място сред приятелите на краля.
	— Някои от тези хора били ли са сред твоите компаньони, вуйчо? — попита той. Точно в момента слугите отрязваха хлебни чинии.
	— Вашият наставник беше оръженосец, но господарят му бе убит в битка. Генерал Рейнарис беше мой спътник, а онзи херцог до него бе оръженосецът му. Тарин беше наш иконом. Твоят оръженосец ми напомня за него. Погледни ги, Тарин — провикна се Ериус, сочейки към компаньоните на сина си. — Нима ние изглеждахме тъй добре някога?
	— И по-добре дори — високо отвърна Тарин. — Но на тренировъчното поле бихме ги открили равностойни противници.
	— Особено синът ви, кралю, и тези двамата нехранимайковци — добави Порион, сочейки към Тобин и Ки. — След няколко години никой в двора няма да е в състояние да им се опре.
	— Истина е, татко — потвърди Корин, отпи от чашата си и я повдигна към Тобин. — Тобин и Ки отупаха мнозина от нас.
	— Имат добри учители. — Кралят кимна към Тарин и Порион, сетне потупа сина си по рамото. — Донесъл съм ви подаръци.
	Подаръците се оказаха пленимарски мечове за Корин и Тобин и прекрасни ножове за останалите компаньони. Стоманата на тези оръжия се отличаваше с тъмносин оттенък, който не бе познат в Скала, и бе необикновено остра. Момчетата с удоволствие се заеха да разглеждат даровете си. Мечът на Тобин се отличаваше със закривен предпазител от бронз и сребро, оформен като увиващи се лиани. Дръжката на Кориновия меч приключваше с чифт криле, над които започваше острието.
	— Красиви са, нали? — каза Ериус. — Източните майстори на оръжие се придържат към старите стилове. В съкровищницата има оръжия от времето на йерофантите, които изглеждат по същия начин. Лично аз плених тези мечове. Принадлежаха на пленимарски генерали.
	Той се облегна назад и намигна на Корин.
	— Нося и още един дар, макар че не мога да си припиша заслугата за него. Момчета?
	Корин, Калиел и Никидес напуснаха залата и се върнаха с голям вързоп и Тобиновото знаме. Флагът бе спуснат и покрит с бял плат.
	Корин даде вързопа на бащиния си слуга и се усмихна на Тобин.
	— Лорд Хайлус ти изпраща поздрави, братовчеде.
	Ериус се изправи и се обърна към пируващите:
	— Отсъствието ми бе дълго. Предстои ми много работа, с която трябва да се заема. Първият дълг, който със задоволство отмятам, се отнася до моя племенник. Изправи се, принц Тобин, и приеми от ръката ми новия си герб: мощта на Атион, съюзена със славата на Скала.
	Никидес разгърна знамето, а кралят извади от вързопа копринен табард. И върху двете личеше гербът на Тобин.
	Изобразеният щит бе разделен от червена ивица. Тя, заедно с изобразения над нея сребърен дракон, показваше принадлежността към кралската династия. Лявата страна на щита показваше дъба, символизиращ Атион — бял на черен фон. Дясната половина изобразяваше червения дракон на Илиор под златния пламък на Сакор. Тази част от герба бе изобразена със сини и бели нишки — цветовете на майка му.
	— Прекрасни са! — възкликна Тобин. Той почти бе забравил разговора с Никидес и Хайлус. Принцът погледна към дребничкия си приятел, комуто дължеше всичко това.
	— Трябва да подновиш образа върху щита си, а също и да осигуриш нови туники за войниците си — каза кралят.
	Тобин се отпусна на едно коляно, все още притиснал табарда над дрехите си.
	— Благодаря ти, вуйчо. Оказваш ми голяма чест.
	Ериус го разроши.
	— И е време да покажеш благодарността си.
	— Вуйчо?
	— Непрекъснато чувам отлични неща за теб и оръженосеца ти. Бих искал лично да видя. Изберете си противници. Шлем и ризница стигат. Оръженосецо, донеси бронята на господаря си. А вие, музиканти, се отдръпнете. Време е за истинско воинско забавление.
	— Ти ще се сражаваш срещу Гарол, Ки — нареди Корин. — Кой ще се изправи срещу Тобин?
	— Аз, принце — веднага се обади Олбън.
	— Негодник! — просъска Ки. Всеки друг от компаньоните би щадил Тобин, би му позволил да направи добро първо впечатление пред краля. Но не и завистливият, горделив Олбън.
	— Да, нека синът ми изпробва племенника ти! — провикна се един от благородниците. _Това трябва да е прословутият барон Алсенар_, помисли си Тобин. Мъжът изглеждаше мрачен и красив като сина си. И също толкова арогантен.
	Ки и Гарол първи се изправиха един срещу друг. Заемайки местата си, те поздравиха краля, а сетне започнаха да се дебнат. Благородниците удряха по масата и разменяха залози.
	В началото всички залагаха за победа на Гарол. Той беше по-възрастен от Ки и далеч по-мускулест. И пак в началото това изглеждаше оправдано, защото с поредица от силни удари той принуди Тобиновия оръженосец да отстъпи назад. Покрай тренировките двамата достатъчно добре познаваха триковете на другия. Ки трябваше да разчита на бързината и умението си.
	С мрачно съсредоточение Ки отблъскваше ударите на Гарол, а после започна да измества позиция, за да не се окаже притиснат срещу масите. Това напомняше на Тобин за уроците по танци с Аренгил и Уна. Ки отстъпваше, но инициативата принадлежеше именно нему — Гарол бе принуден да се разкрие, преследвайки отстъпващия си противник. Тобин се усмихна, защото разбра замисъла на приятеля си. Най-голямата слабост на Гарол бе нетърпението му.
	И наистина, по-възрастното момче бързо се измори от гонитбата и скочи към Ки, като едва не го повали. Бърз като змия, оръженосецът отскочи с извъртане, избегна ръката на Гарол и го блъсна по тила с плоската страна на меча. Всички чуха как острието изсъсква върху брънките на ризницата — в истинско сражение този удар би бил смъртоносен. Ки бе научил този ход от Аренгил.
	Сред оглушителни ревове залозите биваха изплащани. Ки помогна на Гарол да се изправи и го прегърна през рамо, за да му помогне да запази равновесие. Противникът мрачно разтъркваше врата си. Изглеждаше леко замаян.
	Дойде ред на Тобин. Той вече се бе изнервил, а и никак не му хареса усмивчицата, която Олбън размени с Урманис, докато се отправяше напред.
	Колкото и да ненавиждаше Олбън, Тобин не би си позволил да го подценява. Противникът му бе силен и коварен боец, който не би се спрял пред нищо, за да си осигури победата. Принцът разкърши врат и рамене, за да намести ризницата, сетне също зае мястото си.
	След като поздравиха краля, Олбън зае защитна позиция и зачака, принуждавайки Тобин да направи първия ход. Това бе добре премерена стратегия. Принцът едва успя да избегне удар в корема, когато противникът избегна първата му атака. Отскачането наруши равновесието му и Олбън побърза да се възползва с поредица бързи удари. Тобин успя да избегне повечето от тях, ала един млат по шлема едва не го повали на колене. Той се опомни точно навреме, за да отрази следващия удар. Контраатаката му отведе върха на меча до лицето на Олбън, където мечът се плъзна по брънките и разряза бузата му.
	Олбън изруга и нападна още по-разгорещено, но Тобин също се бе окопитил. Той нямаше да позволи да бъде засрамен пред очите на краля, в собствения си дом.
	— За Атион! — кресна той. По-долните маси подеха вика му. Вързани в края на залата, хрътките започнаха да вият. Какофонията вливаше нови сили в мишците на Тобин. Мечът в ръцете му бе придобил тежестта на клонка.
	След това съзнанието му отстъпи пред придобития опит, превърнал се в инстинктивен. Сред метален звън двамата продължиха да се нападат, размахали ръце като вършачи. Туниките им подгизнаха от пот, която непрекъснато капеше в очите им.
	Надявайки се да подмами противника си, Тобин отстъпи назад, само че стъпи накриво и падна по гръб. Олбън веднага се нахвърли към него. Принцът все още държеше меча си, ала другият бе настъпил китката му и вече повдигаше оръжие за завършващ удар. Притиснатият Тобин осъзна, че мечът е обърнат с режещия ръб напред — ако Олбън удареше, в най-добрия случай щеше да строши някоя кост.
	Две съскащи петна изскочиха изпод близката маса и се понесоха към краката на Олбън. Сепнат, за момент той изгуби равновесието си. Този момент се оказа повече от достатъчен за Тобин, който рязко освободи ръката си и замахна към лицето на врага. Заплашван да остане без око, Олбън отчаяно размаха ръце, а принцът го подсече, скочи отгоре му, издърпа качулката от брънки и притисна върха на острието си до врата му.
	В очите на Олбън пламтеше чиста ненавист.
	_Защо ме мразиш толкова_, чудеше се Тобин. В следващия момент Ки и останалите компаньони вече го изправяха на крака и го тупаха по гърба. Урманис и Маго понечиха да помогнат на Олбън да се изправи, но той ги изблъска встрани, подигравателно поздрави противника си и се отправи обратно към масата.
	Тобин се огледа и откри господин Рижавон невинно да мие лицето си под главната маса.
	— Много добре! — кресна кралят. — В името на пламъка, Порион не е преувеличавал!
	Ериус откопча златна брошка от яката си и я хвърли на Ки. Удивеното момче я улови в последния момент, сетне се отпусна на едно коляно и я притисна към сърцето си. На Тобин кралят подари златния си кинжал.
	— Сега е ред на останалите. Първо вие, Корин и Калиел. Искам да ми покажете, че не сте забравили уроците ми!
	Корин спечели, разбира се. Тобин бе сигурен, че поне веднъж Калиел умишлено пропусна да отрази удара на престолонаследника. Останалите момчета се сражаваха истински. Лута си спечели особени похвали за победата си срещу Куирион, който му счупи пръст още в първата си атака. Тобин отново се сражава, този път срещу Никидес, и се погрижи приятелят му да направи няколко добри атаки, преди да спечели втората си победа.
	Ериус ги поздрави.
	— Много добре! Всички се представихте отлично. За момента пленимарци се стаяват, но пиратите и разбойниците все още не са свършили.
	Корин се завтече да целуне ръка на баща си.
	— Всички сме готови и на твое разположение.
	— Още нищо не съм обещал. Ще видим.
	Последното блюдо съдържаше сирена и ядки. Докато тези порцеланови чинии биваха разнасяни, музикантите отново заеха местата си, за да се впуснат в изпълнението на стари балади.
	— Това е нова хрумка на иланските грънчари — каза им Солари, когато всичко бе изядено. Той обърна чинията си и показа на краля изрисуваните върху дъното редове. — Всяка чиния съдържа песен или гатанка, която притежателят трябва да изрецитира пред останалите, покачен върху стола си. Позволете да демонстрирам.
	Сред одобрителен смях и тропане по масата херцогът се покатери върху стола и с въздигнат патос изрецитира глупашката пародия, написана върху дъното на чинията.
	Възторженият Ериус веднага пожела да бъде втори. Със затрогнатия глас на придворен поет той прочете изключително противен стих.
	Тази игра имаше голям успех и продължи повече от час. Повечето от писанията бяха също тъй противни, а имаше и такива, които дори успяваха да ги надминат. Тобин силно се изчерви, когато Тарин се покатери направо върху масата и без да му мигне окото представи поема, в която млада жена се отдаваше на любовника си на върха на крушово дърво, а късогледият й съпруг оставаше в подножието и я напътстваше да избере най-едрия и сочен плод.
	Тобин с облекчение установи, че неговата чиния крие безобидна гатанка:
	— Коя е тази крепост, която не може да бъде превзета с огън, мълнии и обсада, а рухва пред няколко мили думи?
	— Влюбеното сърце! — провикна се Корин, за което си спечели одобрителни провиквания.
	— Покажи на Тобин меча, татко — подкани престолонаследникът, когато непристойната игра най-сетне приключи.
	Кралският оръжейник пристъпи напред и протегна оръжието към господаря си, коленичейки. Ериус изтегли оръжието от украсената ножница и го повдигна към Тобин. Жълтото сияние на факлите се плъзваше по остротата на стоманата, за да засияе меко по златните дракони върху предпазителя.
	Кралят протегна дръжката към Тобин, който трябваше да напрегне ръка, за да задържи подаденото му оръжие — то се бе оказало много по-тежко и дълго от собствения му меч. И все пак дръжката от слонова кост и златни нишки прилягаше добре в ръката му. Принцът сведе острието и се загледа в едрия рубин, увенчаващ петата на дръжката. В него бе изобразен кралският печат на Скала. Много често принцът бе виждал огледалните черти на този образ върху восъка, приключващ писмата на вуйчо му: драконът на Илиор, над чийто гръб се издигаше полумесец с пламъка на Сакор.
	— Мечът, който крал Телатимос е дал на Герилейн — каза Корин, който взе меча на свой ред и обърна острието към светлината. — И след всички тези години то отново се намира в ръката на крал.
	— Един ден той ще бъде държан от твоята ръка, сине — гордо каза Ериус.
	Тобин се взираше в оръжието, опитвайки се да си го представи в ръцете на крехката и непредсказуема Ариани. Не можеше.
	Неочаквано, за втори път днес, той установи, че Нирин го наблюдава. Гордост замени страха му. Мислещ единствено за меча, чийто допир дланта му все още помнеше, принцът отвърна на погледа му. Този път не Тобин първи отвърна очи.


	Глава двадесета

	Вече минаваше полунощ, когато Солари и компаньоните изведоха краля от залата за пиршества. По време на изкачването към горните етажи Тобин се държеше колкото се може по-близо до Тарин и по-далеч от Нирин.
	Принцът не спираше да поглежда към Ериус, опитвайки се да приравни този весел човек към историите, с които бе отраснал. Но тези му усилия приличаха на опит за уеднаквяване на сянка с хвърлящото я тяло: двете не бяха еднакви. Объркан, в крайна сметка Тобин преустанови тези си опити. Непостоянното му сърце копнееше за нов баща, но споменът за майка му все още го тормозеше прекалено силно, за да му позволи невнимание.
	В едно нещо бе сигурен обаче — нещо, което му бе казано от Лел и Айя, а впоследствие и самият Тобин се бе убедил: мазолестите и яки ръце на краля държаха съдбата му. Ериус го бе поверил на Оруновите грижи, а сега бе предоставил грижата за Атион на Солари. Макар сред компаньоните Тобин да се радваше на привидна свобода, животът му в Еро бе ръководен от други. Точно както преди, само че този път той не смееше да се довери на тези други. За момента бе най-добре да се преструва, че обича човека, когото трябваше да нарича свой вуйчо. За момента изглеждаше, че ответното чувство е искрено.
	Стаята на краля се намираше в съседство със спалнята на родителите на Тобин. Ериус поспря на прага й, стисна ръката на Тарин, после отново хвана брадичката на Тобин в ръката си и го погледна в очите.
	— В името на светлината, сякаш отново виждам майка ти. Толкова са сини! Като вечерното лятно небе. — Той въздъхна. — Поискай нещо, дете. В памет на сестра ми.
	— Какво да поискам, вуйчо? Ти вече прояви такава щедрост…
	— Глупости. Все трябва да има нещо.
	Всички се бяха вторачили в Тобин. Тарин леко поклати глава, сякаш в предупреждение. Застанал сред останалите оръженосци, Ки се усмихна и пиянски сви рамене.
	Може би изпитото вино бе вдръзновило Тобин, а може би подсмихването на Маго.
	— Не искам нищо за себе си, вуйчо, но наистина има нещо. — Без да се осмелява да поглежда към Ки, той хвана бика за рогата. — Би ли могъл да дадеш титла на бащата на оръженосеца ми?
	— Молбата е добра — вметна почерпеният Корин. — Ки по нищо не отстъпва на останалите. Не е негова вина, че е селски рицар.
	Ериус повдигна вежда и се засмя.
	— Това ли е всичко?
	— Да — потвърди окураженият Тобин. — Аз самият още не съм достатъчно възрастен, за да го сторя, затова моля теб. Искам да направя сър Ларент херцог на… — Тобин започна да претърсва паметта си, припомняйки си названията на земите, които притежаваше, но никога не бе виждал. За него между названията нямаше разлика. — На Цирна.
	Веднага след изричането Тобин осъзна, че е направил някаква сериозна грешка, макар да не проумяваше защо. Тарин пребледня, а лорд Нирин леко трепна. Неколцина от останалите също реагираха.
	Усмивката на краля изчезна.
	— Цирна? — Той пусна Тобин и се отдръпна. — Странно място за дар. Това идея на оръженосеца ти ли беше?
	Погледът, с който Ериус прониза Ки, накара Тобин да изтръпне.
	— Не, вуйчо! Просто това беше първото име, което ми дойде на ума… Няма значение коя земя е, стига да идва с титла.
	Но кралят все така местеше поглед между Тобин и Ки. В очите му бе пропълзяло нещо неприятно. Принцът все така не разбираше защо думите му бяха посрещнати по такъв начин.
	За негова изненада Нирин беше притеклият се на помощ.
	— Принцът е наследил благородството на майка си, кралю, щедър до крайност. Той още не познава земите си и няма как да знае какво предложи току-що.
	Нещо в начина, по който магьосникът гледаше към краля, разтревожи Тобин още повече, макар Нирин да се опитваше да помогне.
	— Изглежда — бавно отговори Ериус.
	— Ако не се лъжа, принц Тобин притежава много подходяща земя северно от Колат — продължи Нирин. — Там има крепост, Рилмар.
	Кралят видимо се успокои.
	— Рилмар? Да, отличен избор. Сър Ларент ще отговаря за тамошните пътища. Какво ще кажеш, оръженосецо? Баща ти би ли приел?
	Рядко събитие бе да видиш Ки безмълвен. Все пак младият Киротиус успя да кимне отсечено, докато коленичеше. Ериус изтегли меча си и го отпусна върху дясното му рамо.
	— От името на баща си и всички негови потомци: заклеваш ли се във вярност към трона на Скала и към твоя покровител принц Тобин?
	— Да, кралю — прошепна Ки.
	Ериус премести острието пред лицето на Ки, който целуна върха на меча.
	— Тогава се изправи, Киротиус, сине Ларентов. Дай целувката на вярност на своя господар пред тези свидетели.
	Всички заръкопляскаха. Тобин почувства как пръстите на приятеля му треперят. Ки взе ръката му и я целуна. Ръката на самия принц също трепереше.
	След като пожелаха лека нощ на краля, Тарин последва Тобин и Ки до стаята им. Той отпрати пажа да донесе гореща вода, сетне се отпусна в едно от креслата и провеси глава между ръцете си, мълчейки. Ки свали ботушите си и седна кръстато върху леглото. Тобин се настани пред огнището и зачака, загледан във въглените.
	— Това беше неочаквано! — най-сетне проговори Тарин. — В името на светлината, имаше ли някаква представа какво правиш, когато посочи Цирна?
	— Не. Не лъжех, когато казах, че това бе първото място, което ми хрумна. Това е малко имение, нали?
	Тарин поклати глава.
	— Откъм площ може би, но владеещият Цирна владее единствения вход към Скала по суша. Да не споменавам дяла от пътните такси, който остава за него. За момента лорд Нирин е този човек.
	— Нирин? — възкликна Ки. — За какво са му на двубрадкото толкова пари? Той не е боец.
	— Не се изказвай по такъв начин за него, Ки, дори и насаме. А причината, каквато и да е тя, е известна само нему и на краля. — Тарин замълча, опрял брадичка върху юмрука си. — Но това трябва да касае и теб, Тобин. В крайна сметка Цирна принадлежи на теб.
	— Това означава ли, че Нирин е мой васал?
	— Не. Същото се отнася и за Солари. Те са хора на краля. Но ти не се притеснявай. Почти няма да ти се налага да ги виждаш, освен това ти се намираш под закрилата на владетеля. Нему принадлежи последната дума.
	— Това е добре — каза Ки. — Корин обожава Тобин, а сега и кралят го харесва, нали?
	Тарин се изправи и разроши Тобин.
	— Бих казал.
	— Но аз все пак допуснах грешка, нали? Прочетох го в лицето му.
	— Ако беше няколко години по-възрастен… — Мъжът поклати глава, прогонвайки някаква мрачна мисъл. — Не, той видя, че ти беше искрен. Няма за какво да се притесняваш. Сега е крайно време да си лягате. Денят беше дълъг.
	— Ти също би могъл да останеш тук тази нощ — предложи Тобин. Тарин не му казваше всичко за реакцията на краля и това все още тормозеше принца.
	— Обещах на Лития, че тази вечер ще я посетя — отвърна Тарин. — Но на връщане ще мина да ви нагледам. Приятни сънища.


	Едва след излизането си Тарин позволи на слабостта си да се прояви и тежко се облегна на стената. Надяваше се, че войниците в коридора ще припишат проявата му на прекомерното количество вино. Той бе разпознал погледа в очите на Ериус — подозрение. Ако Тобин бе на шестнадесет, а не на дванадесет, тази му молба щеше да е обрекла и него, и Ки на смърт. Но принцът си оставаше все още дете, и то неопитно дете. Поне у краля все още бе останала достатъчна добрина, за да разпознае това.
	И все пак Тарин прекара значително време в празни разговори с постовите, държейки под око стаите на краля и Нирин.


	— Не беше нужно да правиш това. Да прахосаш кралско благоволение заради мен — каза Ки, когато Тарин излезе. Тобин все още бе приседнал върху килимчето пред камината, сключил коленете си по начина, който издаваше притеснение. — Ела в леглото. Огънят вече е угаснал.
	Но Тобин не помръдна.
	— Баща ти ще се ядоса ли?
	— Ни най-малко! Но какво те накара да се сетиш за това, Тоб? Баща ми е много неща, но не и благородник. Вече си представям как се възползва от новата си позиция, за да краде коне с още по-голям размах!
	Тобин обърна глава към него.
	— Ти винаги казваше, че той не е конекрадец!
	Ки сви рамене:
	— Изглежда престоят сред свестни хора ми е позволил да разбера.
	— Надали положението с роднините ти е толкова зле, Ки. Ти по нищо не отстъпваш на нас. А и така вече никой няма да може да ти се подиграва.
	_Но някои от тях така или иначе ще продължат_, помисли си Ки.
	— Обещах ти го в деня, в който напуснахме имението — продължи Тобин.
	— Не помня да си ми обещавал нищо.
	— Не го казах гласно. Помниш ли колко надуто се държеше Орун с теб и Тарин? Заклех се в Сакор, че един ден ще направя Тарин и теб благородници, така че Орун да е принуден да ви се кланя. — След миг принцът се плесна по челото. — Тарин! Трябваше да поискам нещо и за него, само че бях прекалено изненадан и забравих. Мислиш ли, че ми се е обидил?
	— Мисля, че се радва на пропуска ти.
	— Да се радва? Защо?
	— Помисли, Тоб. Ти даде на баща ми Рилмар, което не променя нищо, аз си оставам тук. Но ако беше направил Тарин владетел на някое важно имение, каквото заслужава, той трябваше да ни остави, за да отиде там. Да ни остави. Не мисля, че това би му харесало.
	— Не би харесало и на нас — поправи го Тобин, покатерващ се върху леглото. — Виж, за това не бях се замислял. Да, той щеше да ми липсва. И все пак… — Той свали ботушите си и се отпусна върху възглавниците. — Билайри да ме тръшне, Ки, Тарин заслужава много повече от това да предвожда стражата ми! Защо за толкова години татко не го е повишил?
	— Може би самият Тарин го е помолил да не прави това — каза Ки. И веднага му се прииска да си бе затварял устата.
	— Че защо му е да прави това?
	_Хубаво оплесках нещата_, помисли си оръженосецът. Но вече бе късно да си вземе думите назад.
	— Защо му е на Тарин да прави това? — повтори Тобин, който умееше да разчита лицето му като книга.
	Малко неща оставаха скрити от Тобин. Ки или трябваше да излъже, или да каже истината. А той никога не би излъгал приятеля си. _Освен това Тарин не се интересува кой знае. Сам е казвал това._
	Оръженосецът се повдигна на лакът, колебаейки се как точно да премине към въпроса.
	— Ами… когато двамата са били млади… баща ти и Тарин… са се обичали и…
	— Естествено, че са се обичали. Ние с теб…
	— Не! — Ки рязко повдигна ръка. — Не като нас, Тобин. Не само по нашия начин.
	Очите на Тобин се разшириха, когато той осъзна думите на приятеля си.
	— Като Орниъс и Риско?
	— Да. Самият Тарин ми каза. Било е само докато са били млади. После баща ти се е оженил за майка ти. Но мисля, че чувствата на Тарин така и не са се променили.
	Тобин се бе вторачил в него. Ки не би се изненадал, ако последваше скарване — както самият той ожесточено се бе нахвърлял срещу онези, обвинявали баща му в конекрадство.
	Но принцът изглеждаше единствено замислен.
	— Трябва да е било много тъжно за Тарин.
	Ки си припомни изражението на боеца в онази дъждовна нощ:
	— Да, но те пак са си останали приятели. Не мисля, че той би понесъл да бъде разделен от баща ти. Както аз не бих понесъл, ако Орун ме бе отпратил. — Тобин отново го наблюдаваше малко странно, затова оръженосецът побърза да допълни: — Но нямам предвид, че и аз…
	Тобин веднага сведе очи.
	— Не, разбира се.
	Последва тягостно мълчание, което се проточи. Ки неимоверно се зарадва на завръщането на пажа.
	Когато младият слуга накладе огъня и излезе, Ки можа отново да погледне Тобин в очите.
	— Е, как ти се стори срещата с вуйчо ти?
	— Странна. Какво мислиш за него?
	— Трябва да призная, че не беше каквото очаквах. Корин винаги говори само хубави неща за него, но пък той му е син. — Ки замълча и продължи по-тихо, за всеки случай. — Баща ми винаги се е изказвал грубо за краля — заради забраната на жените да служат. И случвалото се с жените, Гоначите… Забеляза ли, че ние не сме първите му посрещачи? Двубрадкото — Нирин — не се отделя от него. Как е стигнал до краля преди нас?
	— Той е магьосник. — Тобин отново бе придобил онова предпазливо изражение, изникващо в близост до двубрадкото. В отговор Ки се премести по-близо до него — без да го докосва, но достатъчно, за да изрази подкрепа.
	— Мисля, че ако срещнех краля в някоя кръчма и не знаех кой е, щях да го сметна за добър човек — продължи оръженосецът, връщайки се към темата.
	— След днешния ден и аз бих си помислил същото. И все пак…
	— Принцът замълча, а оръженосецът осъзна, че приятелят му трепери. Когато Тобин заговори отново, гласът му не се отличаваше от шепот. — Майка ми толкова се страхуваше от него.
	Тобин почти не говореше за майка си.
	— Братът също го мрази — продължи принцът. — Вече не зная какво да мисля. Може би историите не са истина? Майка ми беше луда, а духът понякога лъже… Просто не зная!
	— Той те харесва, Тоб, вижда се. Няма причина да не те харесва. — Ки притисна рамото си до неговото. — Но за историите… не зная. Радвам се, че не си роден момиче.
	Внезапното му ужасено изражение прободе Ки.
	— Прости ми, Тоб. Пак се разплещих. — Той взе ръката на приятеля си. Огънят в камината отдавна гореше силно, но дланта на принца бе ледена. — Може би мълвата не е истина.
	— Няма проблем. Разбрах какво имаше предвид.
	За момент двамата останаха неподвижни. Този път мълчанието беше приятно. Стаята бързо се затопляше, в леглото бе много уютно. Ки затвори очи и се засмя.
	— Все пак се сещам за един човек, който ще си има неприятности с краля. Видя ли как кралят гледаше към виночерпеца към края на пиршеството, когато Корин се беше напил?
	Тобин се засмя мрачно.
	— Здравата се беше насмукал. Боя се, че самият аз нямам правото да се присмивам. Кой би помислил, че в избите на Атион имало толкова много вина?
	Ки се прозина.
	— Помни ми думите, след завръщането на краля учителят Порион ще наложи своето. Вече няма да има вино на трапезата ни. — Той отново се прозина. — И още по-добре. Вече няма да ми се налага да гледам как Корин и останалите си пропиват акъла всяка вечер.
	Тобин изрази сънито съгласие.
	Унасящият се Ки имаше усещането, че лети.
	— Стаята се върти, Тобин.
	— Изглежда Корин не е бил единственият прекалил. Недей да спиш по гръб, Ки.
	Двамата се засмяха.
	— Казваш, че братът мрази краля? — промърмори Ки в просъница. — В такъв случай е добре, че не изникна на пиршеството.


	Последните промърморени думи на Ки не оставиха и следа от сънливостта на Тобин. Може би духът можеше да прозре в сърцето на краля, да разбере истинската му същина?
	Не само тази надежда за знание тласкаше принца — макар лъжец и демон, братът оставаше единственият, комуто Тобин можеше да има доверие.
	Когато Ки заспа дълбоко, принцът угаси лампите и извади куклата от багажа си. Слепешком той си проправи път до камината и коленичи. Кръвта шумеше в слуха му. Да го повика ли? В деня, в който Ериус бе дошъл в имението, духът бе подивял и бе започнал да троши всичко наред. Какво ли щеше да направи сега, когато кралят се намираше само през няколко стени от тях?
	Тобин силно стисна куклата, сякаш за да удържи и самия призрак.
	— Кръв, моя кръв. Плът, моя плът. Кост, моя кост — прошепна той и се напрегна, изчакващ бурната проява.
	Но духът изникна коленичил насреща му: Тобиново отражение. Единствен признак за гнева му представляваше вледеняващият мраз, който се излъчваше от него.
	— Кралят е тук — прошепна принцът, готов да спре брат си.
	_Да._
	— Не си ядосан?
	Мразът стана непоносим, защото призракът се приведе напред. Носовете на двете момчета почти се докосваха. Ако братът бе жив, Тобин щеше да усети дъха му, придружил просъскваните думи.
	— Убий го.
	Едновременно с това болка прониза гърдите на Тобин. Точно на мястото на скритите шевове.
	Принцът залитна и се подпря на ръце, полагайки усилия да не припадне заради болката. Усещането постепенно затихна. Когато той отново отвори очи, братът беше изчезнал. Тобин напрегна слух, дирейки очакваната суматоха. Нищо. Той отново прошепна заклинанието, за да се убеди, че духът действително си е отишъл, а после се върна в леглото.
	— Той дойде ли? — тихо попита Ки, все пак буден.
	Тобин се радваше, че бе угасил светлината.
	— Ти не чу ли?
	— Не. Помислих си, че си си променил мнението.
	— Дойде — каза Тобин, доволен, че приятелят му не е чул опасните думи. Той се размърда, при което бутна босия крак на Ки със своя.
	— Ама че си леден, Тобин. Завивай се по-бързо.
	Принцът се пъхна обратно под юргана, само че не можеше да се стопли. Тракането на зъбите му накара Ки да се премести по-близо, за да го стопли.
	— Да не си болен? Студен си като камък. — Оръженосецът разтри ръцете му, после допря длан до челото.
	— Не — отвърна Тобин, установявайки, че е трудно да се говори с тракащи зъби.
	След известно мълчание оръженосецът попита:
	— Какво каза духът?
	— Той… Той все така не харесва краля.
	— Не съм изненадан. — Ки отново разтри ръцете на приятеля си, после се намести и се прозина. — Както казах, радвам се, че не си момиче.
	Тобин стисна очи до болка, за втори път благодарен на скриващия го мрак.


	Същата нощ женските болки се появиха отново. Понякога при пълнолуние Тобин усещаше смътна болка в таза си — същата болка, подтикнала го да избяга. Той бе забравил билките, дадени му от Лел, и можеше единствено да се свие по-плътно, благодарен за топлината на Ки зад гърба му.


	Нирин се канеше да позволи да бъде разсъблечен, когато го усети отново: странно и почти недоловимо енергийно потръпване. Както и преди, то изчезна прекалено бързо, преди той да е успял да го прецени. Но това беше първият път, в който го долавяше извън Еро. С жест той отпрати лакея, отново пристегна робата си и тръгна да търси източника на обезпокоилата го магия.
	Стори му се, че долавя остатъчни следи пред вратата на принц Тобин, но зрящото заклинание, което запрати вътре, му показа единствено, че двете момчета са заспали дълбоко, сгушени като кученца.
	Или като любовници.
	Устните на магьосника се свиха в кисела усмивка, а паметта му прибра този факт за по-нататъшна употреба. Човек никога не знаеше какво и кога щеше да му потрябва. Принц Тобин бе прекалено млад, за да представлява заплаха, но пък кралят вече показваше зачатъци на благосклонност. Освен това съществуваше и онзи тягостен момент, в който глупавият мърляч се бе опитал да му открадне Цирна. Нирин нямаше да забрави това. О, не.


	Глава двадесет и първа

	Кралят не бързаше да се завръща в Еро. На следващия ден той обяви, че кралската свита ще почете племенника му, като прекара следващите две седмици в Атион. След няколко дни канцлер Хайлус и останалите министри пристигнаха, превръщайки главната зала в миниатюрно копие на Дворцовия кръг. Там кралят решаваше държавни дела между хапките си. Биваха обсъждани само най-неотложните дела; самият Хайлус внимателно преценяваше всеки проблем и отпращаше онези, които можеха да почакат. И дори и така работата пак не свършваше по цял ден.
	Заради примирието с Пленимар по-голямата част от работата се отнасяше до вътрешни проблеми. Шляейки се с останалите момчета, Тобин можа да чуе от първа ръка за влошаващата се чумна епидемия, бандитските шайки, данъчните проблеми и недоимъка, породен от лошата реколта.
	Освен това принцът остро усещаше зависимата си позиция сред благородниците. Неговият банер висеше точно до тези на краля и Корин, но извън пиршествата възрастните не му обръщаха внимание.
	Това позволяваше на Тобин и останалите момчета на воля да изследват града и крайбрежието под замъка. Те биваха приветствани навсякъде, където изникнеха.


	Градът процъфтяваше; тук не се забелязваше и следа от беднотията и мръсотията, които тормозеха Еро. В Атион нямаше общо светилище: на всяко от божествата бе посветен отделен храм. Светилището на Илиор бе най-голямо от всички: Тобин остана удивен от украсените тавани и черния каменен олтар. Жреци със сребърни маски му се поклониха, когато той изгори няколко от бухаловите пера.
	Жителите на Атион бяха добре нахранени и дружелюбни. Всеки търговец гореше от желание да обслужи младия лорд и неговите приятели. Тобин и приятелите му бяха приветствани, обсипвани с дарове и благославяни навсякъде, където отидеха.
	Тукашните пивници по нищо не отстъпваха на онези в Еро. Срещаха се бардове дори от Мицена и северните части на Ауренен. Те не само бяха виртуозни музиканти, а и знаеха какви истории биха се понравили на компаньоните.
	Тобин бе привикнал да остава в добронамерената сянка на братовчед си, само че тук самият той се намираше в центъра на вниманието. Корин също бе дълбоко почитан, разбира се, но беше очевидно, че именно Тобин е тукашният любимец. Престолонаследникът лично изтъкна това, привидно шеговито, но Тобин долови завист зад думите. За пръв път от запознанството им Корин започна да насочва към него някои от по-острите шеги, които до този момент биваха изстрелвани единствено към Орниъс или Куирион. Той започна да открива недостатъци на кръчмите, театъра, леките жени, дори пиршествата на Лития. В един момент Корин и останалите по-възрастни момчета изцяло зарязаха Тобин, връщайки се към обичайните си нощни занимания.
	Ки беше побеснял, но самият Тобин не каза нищо. И на него не му беше неприятно, ала той добре познаваше второто място. Сигурен, че нещата ще потекат в нормалното си русло подир завръщането в Еро, той се бе обградил с приятелите си и се стараеше да извлече колкото се може повече от престоя си в Атион.


	Един ден принцът и приятелите му се бяха настанили край слънчевия прозорец на пивница, заслушани в баладата за един от предците на Тобин, когато Тобин зърна познато лице в другия край на залата.
	— Това не е ли Бисир? — попита принцът и сръчка Ки с лакът.
	— Бисир? Че какво ще прави той тук?
	— Не зная. Ела!
	Двамата оставиха Ник и Лута и забързаха, за да видят как стройният, тъмнокос мъж в груба туника и дървени фермерски обувки изчезва зад ъгъла. Тобин не беше виждал младия лакей от смъртта на лорд Орун насам, но бе сигурен, че вижда именно него, въпреки нетипичните одеяния.
	Затичаният Тобин го настигна и установи, че действително е бил прав.
	— Наистина си ти! — възкликна принцът и го хвана за ръкава. — Защо избяга?
	— Здравейте, принц Тобин. — Бисир бе запазил предишния си учтив глас и заешки маниери, макар да бе поруменял. — Простете ми. Видях ви да влизате и ми се прииска да ви погледна. Не ви бях виждал от много време. И не очаквах да ме познаете.
	— След онази зима в имението? Естествено, че те познахме! — засмя се Ки. — Кони все още подпитва за теб.
	Бисир се изчерви и нервно потри длани по привичния си начин. Ръцете му бяха потъмнели и покрити с мазоли, под ноктите личеше мръсотия. Тобин осъзна, че бившият лакей се е срамувал да бъде видян в този си вид.
	— Какво правиш тук? — попита принцът.
	— Госпожа Айя ме доведе тук след… След случилото се в Еро. Тя каза, че вие сте й заръчали да се погрижи за мен. Каза още, че не бивало да ви безпокоя. Щяло да се отрази лошо, ако сте поддържали връзки с човек от онова домакинство. — Той сви рамене. — Права е, разбира се. Тя ми намери място в една кравеферма близо до града. Там съм много по-щастлив.
	— Не, не си. Измъчваш се — каза Тобин, хвърляйки преценяващ поглед. Изглежда Айя се бе отървала от него на първото попаднало й място.
	— Промяната действително е голяма — призна Бисир, загледан в окаляните си налъми.
	— Ела с мен в замъка. Ще помоля Лития да ти уреди нещо.
	Но Бисир поклати глава.
	— Не. Госпожа Айя каза, че не бива да отивам там. Беше много категорична и ме накара да се закълна, принце.
	Тобин въздъхна раздразнено.
	— Добре тогава, къде би искал да отидеш?
	Бисир се поколеба, сетне го погледна засрамено.
	— Бих искал да се обучавам за боец.
	— Ти? — възкликна Ки.
	— Не зная… — Дори и напрегнат, Тобин не можеше да се сети за човек, по-неподходящ за война от Бисир. — Вече си прекалено стар, за да започваш — каза накрая той, за да пощади достойнството на бившия лакей.
	— Може би аз бих могла да помогна, принце — каза възрастна жена в дълго сиво наметало.
	Тобин я погледна изненадано: не бе забелязал приближаването й. По някакъв начин тя му напомняше на Айя и той прецени, че тя е магьосница. Но тогава жената показа драконовите кръгове, покриващи дланите й. Тя бе върховна жрица на Илиор. До този момент Тобин никога не бе срещал свещенослужител на богинята без сребърна маска.
	Жената се усмихна, сякаш разчела мислите му. Сетне с притисната над сърцето ръка се поклони.
	— Аз съм Калия, дъщеря на Лусиян, върховна жрица в атионския храм. Вие не ме познавате, разбира се, но аз съм ви виждала много пъти да минавате из града. Ако простите намесата ми, ще си позволя да предложа по-подобаваща ситуация за младия ви приятел. — Тя взе ръката на Бисир и затвори очи. — Да — каза веднага жената. — Ти рисуваш.
	Бисир отново се изчерви.
	— О, не… Е, малко, когато бях дете. Но не съм много добър.
	Калия отвори очи и го погледна тъжно.
	— Трябва да забравиш всичко, което покойният ти господар ти е казвал. Той е бил зъл човек, който те е използвал. Ти имаш дар, който може да бъде развит много по-добре от меча. Имам приятелка, която изработва ръкописи. Работилницата й се намира на храмовия площад. В момента тя си търси чирак. Убедена съм, че възрастта ти не е от значение за нея.
	За момент Бисир се вгледа в оцапаните си ръце, сякаш не ги разпознаваше.
	— Наистина ли виждате това у мен? Ами госпожа Айя?
	Надежда и съмнение се бореха в очите на бившия лакей. Той умоляващо погледна към Тобин.
	Принцът сви рамене.
	— Убеден съм, че тя няма да има нищо против, стига да стоиш далеч от замъка.
	Но Бисир все така се колебаеше.
	— Това е толкова неочаквано и внезапно. Нямам представа какво ще каже господин Вортен. Тепърва трябва да се погрижим за зимния фураж, да разхвърляме тор… Освен това трябва да помогна за новите обори… — Брадичката му вече трепереше.
	— О, не се измъквай така! — каза Ки, опитващ се да го ободри. — Господарят ти няма как да откаже на Тобин.
	— Да, така е…
	— На мен също няма да откаже — допълни жрицата и отново взе ръката на Бисир. — Не е нужно да товарим принца с това. Още сега ще отидем да говорим с Вортен и с мадам Хария. Така се казва приятелката ми. Отсега те предупреждавам, че тя здравата ще те кара да работиш, но поне няма да е риене на тор.
	— Благодаря ви, милейди. Благодаря и на вас, принце! — възкликна Бисир, обсипващ ръцете им с целувки. — Кой би си представил…
	— Хайде, бягай — подкани го жрицата. — Аз ще дойда след малко.
	Бисир бързо се отдалечи, тракайки с налъмите си. Калия се засмя, а после се обърна към Тобин и Ки.
	— Да, кой би си представил? — повтори тя. — Кой би си представил, че един скалански принц би тичал подир обикновен работник, за да му помогне?
	— Познавам го от Еро — обясни Тобин. — Той беше добър с мен и се опита да ми помогне.
	— Аха, разбирам. — Усмивката й бе не по-малко загадъчна и неразгадаема от сребърна маска. Принцът не можа да разчете лицето й. — А ако владетелят на Атион някога се нуждае от помощ, надявам се да си спомните за мен. Нека благословията на Светлоносителя посочва пътя ви.
	Тя се поклони и се отдалечи.
	Жрицата се изгуби сред тълпата, а Ки поклати глава:
	— Ама че странно!
	— Бих го нарекъл късмет — отвърна Тобин. — Радвам се, че отново намерихме Бисир. Работник във ферма, представяш ли си?
	— А представяш ли си го като боец? — заливаше се от смях Ки. — Той извади късмет, че тази жена изникна.


	Жителите на града се отнасяха към Тобин като към господар на Атион, но в замъка херцог Солари продължаваше да изпълнява ролята на домакин. И също така той се занимаваше с всички поземлени дела.
	— Престоят на краля не е евтино начинание — обърна се една нощ той към Тобин. — Но вие не се притеснявайте, ще компенсираме загубите, като обложим с данъци пивниците и странноприемниците.
	Освен това имаше и такси за използване на пътищата и пристанището край устието на реката. Всеки от отседналите благородници трябваше да поеме разходите по престоя на собствените си хора.
	Все още колебаещ се в недоверието си към бившия васал на баща си, Тобин се обърна към Тарин, който от своя страна го насочи към Лития и Хейкън.
	— О, да, винаги се прави така — увери го старият домоуправител, когато принцът отиде да го посети. — Господарят на имението — в случая това сте вие — приема краля и покрива разходите си, като облага града. Но вие не се притеснявайте. Дори и ако херцогът не получаваше нищо от данъците и таксите, кралските посещения не биха притеснили съкровищниците на Атион. — Той спря и погледна към Лития. — Той не ги е виждал, нали?
	— Има ли много злато?
	— Чувал съм, че били цели планини! — възкликна Ки.
	— Почти — засмя се Лития. — Бих ви завела, но ключът към съкровищницата е единственият, с който не разполагам. — Тя разклати тежката връзка на колана си. — Ще трябва да се обърнеш към херцога или вуйчо си. Там няма само монети, принце, там се съхраняват и трофеите, завоювани в битка още по времето на Великата война и преди нея. А също и даровете от кралиците.
	— Накарай го да те заведе, Тоб — подкани оръженосецът. — И не забравяй да уредиш и моето присъствие.


	На следващия ден Тарин разговаря със Солари. Тобин покани всички компаньони да го придружат до съкровищницата.
	Тя бе разположена дълбоко под западната кула. Десетки войници и три отделни врати я охраняваха.
	— Съкровищницата ви очаква, принце — гордо каза началникът им. — Очаквахме да се появите, за да вземете каквото ви принадлежи.
	— Когато навърши пълнолетие — промърмори Солари, докато поемаха надолу по стълбището. Той придружи думите си с усмивка, но те пак направиха впечатление на принца.
	Точно тогава господин Рижавон изникна от нищото и се стрелна между краката на Солари. Онзи залитна, сетне изрита котака. Рижавон изсъска и впи нокти в крака му, а после избяга обратно.
	— Проклето същество! — възмутено възкликна херцогът. — Днес за трети път прави това! Тази сутрин едва не си строших врата. Освен това той опикава и спалнята ми, макар да нямам представа как съумява да се промъкне. Икономът трябва да го удави, преди този звяр да е станал причина за нечия смърт.
	— Не, милорд — рече Тобин. — Лейди Лития казва, че котките са свещени. Не искам никое от животните да бъде докосвано.
	— Както желаете принце, макар че тук гъмжи от котки. Липсата на една не би се усетила.
	Думите на Лития по никакъв начин не бяха подготвили Тобин за очакващата го гледка. Зад последната врата го очакваше цял лабиринт от отделни помещения. Из тях гъмжеше от злато, а също и сребро — монетите бяха насипани в издути чували, небрежно нахвърляни един върху друг. Но не техният вид накара очите на Тобин да изскочат. Нямаха край броните, мечовете, пленените знамена, украсените със скъпоценности сбруи и седла. Една от стаите съдържаше единствено златна посуда. В средата на въпросното помещение стоеше огромен кратер, достатъчно голям, за да позволи окъпването на бебе. Ръбът му бе украсен с писмена, които принцът не можеше да разчете.
	— Това е старият език на първите йерофанти! — възкликна Никидес и си проправи път между Танил и Зустра, за да разгледа чашата по-добре.
	— Предполагам, че можеш да го разчетеш — изсумтя Олбън.
	Никидес не му обърна внимание.
	— Мисля, че това е един от онези безкрайни надписи. Ако бъдат прочетени от жрец, думите му имат силата да благославят. — Наложи му се да заобиколи съда, за да прочете всички думи. — Мисля, че започва тук. _Сълзите на Астелус връз скута на Дална пораждат дъба на Сакор, който протяга ръце към луната на Илиор, от която идват сълзите на Астелус връз скута…_ Разбирате какво имам предвид. Сигурно е била използвана в някой храм, за да събира дъждовна вода за церемониите.
	Тобин се усмихна широко, доволен, че приятелят му е получил възможност да се прояви. Никидес не бе най-добрият боец, но никой не можеше да го надмине, когато станеше въпрос за знание. Дори Солари поспря, за да разгледа чашата. За момент Тобин видя лицето на покровителя да се отразява върху извитата златна повърхност, изкривено в гримаса на алчност. Принцът се загледа по-внимателно в него, споходен от същото неспокойствие, което бе изпитал в деня на братовите обвинения. Но Солари изглеждаше непроменен и искрено доволен от възможността да покаже на Тобин наследството му.


	И покрай кралските задължения Ериус намираше време да ловува и заедно с момчетата да се отбива при коневъдците. Естествено, той присъстваше и на всяко вечерно пиршество. Тобин продължаваше да се разкъсва в колебанието си. С течение на времето вуйчо му преставаше да изглежда чудовище. Кралят не спираше да се шегува и да пее, а подир лов не пестеше даровете.
	Принцът се затрудняваше да осъзнае огромните количества храна и вино, които биваха поглъщани всяка вечер. Редици товарни коли всеки ден навлизаха в двора на замъка. Наложи се Солари да изпрати хора, които да поддържат пътищата. Той отведе и момчетата, за да им покаже работата. Друмищата все още бяха омекнали под пролетните дъждове, затова войниците полагаха трупи, прикрепваха ги с помощта на клинове и прекарваха над тях каруци, натоварени с камъни, за да ги укрепят.
	Всеки ден донасяше някакво ново развлечение; Тобин постепенно свикваше с идеята, че този огромен замък и околните земи са изцяло негова собственост. Или поне един ден щяха да бъдат. Дворцовите дела бяха интересни, но най-уютно му беше край камината с Хейкън или сред помещенията на войниците — там винаги намираше топъл прием.


	Двете седмици изтекоха и сред напредващата пролет кралската колона продължи пътя си към Еро.
	В началото Корин и компаньоните яздеха редом с краля, обсъждайки лова със соколи. Но умът на Ериус вече се намираше в столицата — той се бе отдал изцяло на държавните дела, изслушвайки от седлото петиции, които четяха писарите му. Момчетата бързо се отегчиха и се отдръпнаха назад.
	Някой в задната част на редицата поде балада. Скоро цялата колона се присъедини към него. Песента бе стара, още от времето на Великата война — разказваше за генерал, погинал в борбата срещу пленимарските некроманти. Подир края на баладата разговорът веднага се насочи към тъмната магия. Никое от момчетата не притежаваше същински познания по темата, но пък всички бяха чували различни истории, които сега бързаха да споделят.
	— Татко ми е разказвал история, предавана в рода ни — каза Олбън. — Един от предците ни повел отряд срещу некромантски замък на остров близо до Коурос. Замъкът бил обграден с телата на скалански воини, приковани като плашила. Книгите в замъка били подвързани с човешка кожа. Обущата и коланите на слугите също били съшити от нея, а всички чаши били изработени от черепи. Още пазим една в съкровищницата си. Баща ми казва, че е трябвало да избием всички некроманти, когато сме имали тази възможност.
	Цяла сутрин не бяха виждали Нирин, а ето че той се озова до тях, изравнявайки коня си с този на Корин.
	— Баща ви се е изказал мъдро, лорд Олбън. Черната магия винаги е притежавала дълбоки корени в Пленимар, а сега се усилва отново. Техният нечист бог изисква плътта на невинни жертви да потръпва върху олтарите на светилищата му. Жреците му пируват с нея, а маговете им оползотворяват телесните останки за най-различни предназначения. Гнусните им практики са се разпространили дори и сред нашите брегове. Някои, носещи свещените роби на Квартата, тайно практикуват кървавите изкуства. Всички вие трябва да бъдете особено бдителни — тяхното влияние е язва в сърцето на Скала, която само смъртта е в състояние да изцели. Те трябва да бъдат открити и унищожени.
	— Това правят вашите Гоначи, милорд — каза Олбън.
	— Подмазвач — промърмори Лута, а веднага след това насочи вниманието си към юздите, защото за момент мрачният поглед на магьосника се обърна към него.
	— Те служат на краля, също като вас — продължи магьосникът, докосвайки чело и сърце. — Скаланските магове трябва да защитават престола от тези долни предатели.
	Подир това той се придвижи напред, а Зустра и Олбън оживено започнаха да си разказват истории от подобни екзекуции.
	— Изгарят ги живи — каза Зустра.
	— Жреците обесват — поправи го Олбън. — За магьосниците имат специални екзекуции.
	— Сигурно залавят само слабите — каза Урманис. — Някой по-силен магьосник просто би използвал уменията си, за да се спаси.
	— Белите магьосници си имат начини — самодоволно каза Корин. — Татко казва, че Нирин бил получил видение от Илиор, което му повелявало да прочисти останалите магьосници за доброто на Скала.


	Вестите за кралския напредък бързо се разнесоха пред тях. Жителите на всяко попътно село излизаха да ги посрещат. Сигнални огньове пламтяха върху хълмовете, а людете се трупаха от двете страни на пътя, ликуващи. Същото ги очакваше и в Еро, когато пристигнаха малко преди здрач на втория ден. Целият град пламтеше от сияние, а посрещачите заемаха половин миля от протежението на северния път.
	Ериус с удоволствие приемаше поздравленията, махаше в отговор и пръскаше цели шепи златни монети из тълпата. Пред градските порти той поздрави вложените в стената емблеми на боговете, сетне изтегли меча си и го издигна високо.
	— В името на Герилейн и Телатимос, мои предци, и в името на Сакор и Илиор, наши закрилници, прекрачвам прага на столицата си.
	На тези му думи бе отговорено с още по-оглушителен рев, понесъл се като вълна из Еро. С утихването на ехото Тобин дочу овациите, долитащи от Дворцовия кръг.
	Улиците на града бяха изпъстрени със знамена и факли. Жителите бяха засипали улиците със сено и ароматни билки, за да бъде мек пътят на краля. Облаци благоуханен дим долитаха от всяко светилище. Людете изскачаха от дюкяни и домове, струпваха се из пазарите, надвесваха се от прозорците си. Всички те приветстваха краля и размахваха каквото успееха да намерят — шапки, носни кърпички, парцали, наметала.
	— Приключи ли войната? — викаха те. — Окончателно ли е завръщането ви?
	Същата гледка ги очакваше и в Дворцовия кръг. Благородници в прекрасни одежди бяха обгърнали пътя, хвърляха цветя и размахваха червени копринени знамена.
	В градината на Новия дворец Ериус скочи от коня си и пое сред щастливата тълпа, раздаващ ръкостискания и целувки по бузите. Компаньоните и офицерите му го последваха, посрещани със същия възторг.
	Тълпата се разгръщаше пред тях, за да им позволи да достигнат стълбите. Кралят се отправи към приемната си зала.
	Тобин я бе посещавал само веднъж, скоро след първото си пристигане в Еро. Тогава огромната зала бе замаяла все още непривикналия му поглед с величието на огромните колони, фонтани и светилища. Днес от самата зала не се виждаше почти нищо, защото тя бе изпълнена с люде.
	Кралски гвардейци оформяха кордон сред драконовите колони, оставили коридор сред живото море, отвеждащ към подиума. Кордонът продължаваше и върху подиумните стъпала, заменил червените униформи с белите роби на Нириновите магьосници. Главният канцлер Хайлус изчакваше в подножието на подиума, облечен в пълното величие на длъжността си. Той се поклони ниско на краля и го приветства — сякаш не го бе виждал само преди няколко дни в Атион.
	Нирин, компаньоните и останалите от антуража заеха местата си в предната редица пред подиума, а Корин и Тобин последваха краля.
	— Прави каквото правя и аз, но от другата страна — бе го напътил по-рано престолонаследникът.
	Сега, последвал примера на братовчед си, Тобин зае място зад трона и се изпъна, отпуснал лява ръка върху дръжката на меча, а дясната свил в юмрук над сърцето си.
	Церемониалното наметало все още бе обгърнало облегалката на трона, указвайки отсъствието на владетеля, а високата корона бе оставена върху седалката. Тя не бе кръгла, а квадратна, прилична на крепост с четири кули във всеки ъгъл. При приближаването на Ериус придворните почтително повдигнаха короната и я отнесоха върху голяма кадифена възглавница. Други пренесоха мантията върху раменете на краля и закопчаха брошките й. С неприятна изненада Тобин установи, че един от тях е Мориел Жабата. Тържествен в червения си табард, Мориел приключи със закопчаването и се оттегли в дъното на стълбището. Останалите компаньони се бяха подредили малко над това място и Ки хвърли развеселен поглед към Тобин. Мориел с нищо не показа, че ги е забелязал.
	Ериус отново повдигна меча си към тълпата.
	— В името на кръвта на предците си и меча на Герилейн — възкачвам се на трона си!
	Всички, освен двамата принцове се отпуснаха на колене, притиснали пестници към гърдите си. На застаналия върху подиума Тобин се струваше, че огромна нива се привежда под порива на силен вятър. Видяното го накара да трепне болезнено: каквото и да казваха Лел или Аркониел, Ериус беше истински крал, воин.
	Кралят седна на трона и положи оръжието върху коленете си.
	— Мечът на Герилейн отново е в града. Нашият закрилник се върна — обяви Хайлус с изненадващо гръмък и чист глас.
	Този път силата на възторга резонираше в самите кости на Тобин. Бе почувствал същия насрещен възторг при влизането си в Атион. _Ето какво означава да бъдеш крал._
	Или кралица.


	Глава двадесет и втора

	Завръщането на краля сложи край на лесния и изолиран живот на компаньоните. Ериус искаше Корин да присъства в кралския двор почти всеки ден, което включваше и спътниците на принца.
	Или поне половината. Вече разделени от възраст, сред момчетата бе установена и допълнителна граница, прокарана от произхода и титлата. Тобин бавно бе започнал да осъзнава фините разлики между благородник и оръженосец, макар самите оръженосци също да идваха от благороднически семейства. Но сега получи възможност да види още по-ярък контраст. Когато Корин и другите благородници отиваха в двора, оръженосците оставаха в Стария дворец, където продължаваха обучението си.
	Това деление не се харесваше на Тобин, защото то го отделяше от Ки.


	Един следобед Тобин вървеше през крилото на компаньоните, търсейки оръженосеца си, когато женски плач привлече вниманието му. След следващия си завой той видя и източника — някаква слугиня се отдалечаваше с бързи крачки, притиснала престилка към лицето си.
	Леко объркан, той продължи напред. Пред вратата на собствената му стая го очакваха още ридания. Балдус, пажът му, се бе свил в един от фотьойлите. Ки стоеше до него, неловко отпуснал ръка върху рамото му.
	— Какво има? — възкликна Тобин и бързо се приближи. — Някой да не го е ранил?
	— Аз самият току-що влизам. Успях само да разбера, че някой е умрял.
	Тобин коленичи и внимателно издърпа ръцете от лицето на ридаещото момче.
	— Кой? Някой твой близък?
	Балдус поклати глава.
	— Калар!
	Това име не говореше нищо на Тобин. Той подаде носната си кърпичка на ридаещия, за да се изсекне, и попита:
	— Коя е била тя?
	Балдус си пое насечен дъх.
	— Тя разнасяше прането и подменяше тръстиката в коридорите…
	И отново избухна в сълзи.
	— Сещам се — каза Ки. — Красивата русокоса девойка със сините очи, която винаги пееше.
	Сега Тобин също се досети. Бе харесвал гласа й, а тя винаги му се бе усмихвала. Но не се беше интересувал да я пита за името й.
	От Балдус не можаха да научат нищо повече. Ки му даде малко вино, после го отведе до неизползваната ниша, където оръженосецът би трябвало да спи, и го остави да се наплаче. Появи се и Молай, който пристъпи към задълженията си с необичайно мълчание.
	— Ти също ли си познавал Калар? — попита Тобин.
	Окачащ поредната туника в гардероба, слугата въздъхна.
	— Да, принце. Всички я познаваха.
	— Какво е станало?
	Молай измъкна няколко чорапа изпод работната маса на Тобин и отърси късчетата восък и метални стърготини.
	— Тя е мъртва, милорд.
	— Това разбрахме! — каза Ки. — Но как? Чума?
	— Не, слава на светлината! Снощи тя пометнала. И изглежда не е могла да оцелее. — За момент сдържаността на Молай изчезна и той избърса очи. — Тя беше още момиче! — тихо и ядосано възкликна той.
	— Не е необичайно да изгубят ранно дете, особено първото — замислено каза Ки, когато слугата си отиде. — Но повечето жени не умират.
	Изминаха няколко дни, преди слугинските клюки да си проправят път до компаньоните. Говореше се, че детето било от Корин.
	Корин прие вестите философски — все пак ставаше дума за копеле, и то от слугиня. Червенокосата лейди Алия, радвала се на вниманието му, бе единствената, която изглеждаше доволна от новините.


	Умрялата слугиня скоро бе забравена, защото на момчетата се наложи да се изправят срещу друго неприятно развитие, което ги засягаше далеч по-силно. Не само че Мориел по някакъв начин бе успял да се промъкне сред свитата на краля, той бързо се превръщаше във фаворит.
	Самият Корин също бе недоволен от неочакваната придобивка към обкръжението на баща му. Повишението с нищо не бе променило обноските на Мориел, но кралят го обожаваше. Високото, бледо и арогантно момче не се отделяше от владетеля, неизменно услужливо и раболепно.
	Новият му галенически статус често го отвеждаше и в Стария дворец. Винаги се намираше някакво съобщение, което трябваше да бъде предадено, или някакъв предмет от старите крила на двореца, неочаквано потрябвал на краля. Тобин оставаше с впечатлението, че при всяко свое излизане в коридора вижда Жабата да изчезва зад ъгъла или да се разхожда с Маго и приятелите си сред оръженосците.
	Омразата на Корин към Мориел бе особено силна.
	— Той прекарва повече време в татковите покои от мен! — ръмжеше престолонаследникът. — Когато и да отида, той неизменно е там, подсмихва се и се подмазва. А онзи ден, когато татко го нямаше, наглецът се обърна към мен на малко име!
	До неизбежния сблъсък между двамата се стигна няколко седмици по-късно. Тобин и Корин отиваха към покоите на краля, за да го поканят на лов. Мориел изникна на пътя им и вместо да се поклони затвори вратата зад себе си и застана пред нея.
	— Върви кажи на баща ми, че искам да го видя — нареди Корин, вече започващ да кипва.
	— Кралят не желае да го безпокоят, Ваше Височество — отвърна Мориел с тон, отличаващ се на косъм от грубостта.
	Тобин видя как братовчед му хвърля изпепеляващ поглед. До този момент не бе имал възможността да види Корин наистина ядосан.
	— Незабавно оповести идването ми — нареди престолонаследникът. Само глупак не би обърнал внимание на заплахата в гласа му.
	А Мориел само поклати глава, удивлявайки Тобин.
	— Получил съм нареждания.
	В продължение на един миг Корин не реагира, а сетне зашлеви Мориел с опакото на ръката си. От силата на удара онзи отхвърча и рухна върху гладкия мраморен под, където се хлъзна няколко стъпки, преди да спре. От носа и разцепената му устна бликна кръв.
	Треперещ от гняв, Корин се приведе над него:
	— Ако _още веднъж_ си позволиш да ми говориш така, ако не се подчиниш веднага на заповедта ми или не се обърнеш към мен подобаващо, лично ще се погрижа да бъдеш набит на кол върху Хълма на предателите.
	След това той рязко отвори вратата на бащините покои и влезе вътре. Мориел остана да трепери на пода. Тобин би изпитал съжаление, но не и след като видя отровния поглед, с който поваленият съпроводи братовчед му.
	От преддверието той можа да чуе как Корин гневно се оплаква на баща си, а кралят отговаря развеселено. Вътре в стаята присъстваше и Нирин, застанал зад стола на владетеля. Магьосникът не казваше нищо, но Тобин бе убеден, че в погледа му е зърнал същите качества като в подсмихването на Мориел.


	Извън тези събития лятото протече гладко. Горещината бе незапомнена, което се отразяваше съкрушително върху земеделците. В столицата не спираха да пристигат молители, разказващи за суша, пожари, чума сред животните и пресъхнали кладенци.
	Застанал край трона, всеки ден Тобин изслушваше с интерес и състрадание донасяните вести, ала покрай останалите задължения не му оставаше възможност да се замисля истински.
	Благородните компаньони често прислугваха на кралската трапеза — както оръженосците бяха прислугвали на тях. На Тобин се падаха хлеборезачески задължения. Корин бе експерт в нарязването на меса и умееше да си служи с лекота с ножовете. На едрия Зустра се падаше да се грижи за поднасянето на блюдата, а Орниъс тромаво изпълняваше отговорностите на виночерпец, без да почерпва никакви подобрения от отчаяните опити на Риско да го научи. При второто поливане на кралския ръкав Орниъс бе понижен да събира остатъците, за да ги подготвя за бедните, а мястото му зае чевръстият Никидес.
	Следобедните тренировки и уроците при Гарвана продължаваха и сега, въпреки жегата, но сутрините отиваха в кралската приемна зала. Корин и Тобин заемаха позиции от двете страни на краля. Хайлус и останалите оставаха зад тях. Понякога аудиенциите се проточваха с часове. Ериус започна да се допитва до Корин за по-дребните проблеми — позволяваше му да реши съдбата на мелничар, хванат да смесва брашното си, или пивничарка, пробутваща прокиснала бира. Престолонаследникът дори получи правото да издаде присъда на някои от по-незначителните престъпници. Тобин се изненада от охотата, с която братовчед му назначаваше бой с камшик и дамгосвания.
	Никидес беше единственият от тях, който не намираше тези сутрешни прояви за страшно отегчителни. Дори и сред многобройните си фонтани обширната зала ставаше непоносимо гореща по пладне.
	Но скоро и Тобин откри причина да понася горещината и отделянето от Ки. Принцът винаги бе обичал да разчита лица, а непрекъснатият приток молители му предоставяше прекрасна възможност да разгръща уменията си. Способността му бързо се подобри. Вече почти можеше да различи оформящите се в главите на просителите мисли. Тонът на гласа, стойката, отправянето на погледа по време на изложение — всичко това се сливаше в огромни букви, които показваха същинския смисъл. Лъжците непрекъснато шаваха. Честните хора говореха спокойно. Негодниците плачеха и се оплакваха по-гръмко от честните.
	Най-интересни му бяха чуждестранните пратеници. Тънкостите на дипломацията смайваха принца не по-малко от екзотичните дрехи и акценти на посланиците. Представителите на Мицена бяха най-сходни: открити и упорити хора, интересуващи се от реколтите, тарифите и защитата на границите си. Ауренфеите предоставяха най-голямо разнообразие — те включваха десетки кланове, всеки от които със собствени дела.
	Един ден кралят прие шестима мъже с мургава кожа и къдрава черна коса. Те носеха дълги туники на синьо-черни райета, а от ушите им се поклащаха тежки сребърни украшения. Впоследствие Тобин научи, че това са зенгати.
	Аренгил и приятелите на Тобин сред ауренфейските занаятчии винаги се изказваха с омраза или презрение, когато станеше въпрос за зенгатските люде. Но Хайлус впоследствие му обясни, че зенгатите също са изградени от различни кланове — племена — и някои от тях били достойни за доверие.


	Горещината донесе още един начин да унищожава реколтата — върху бавно гинещите от засуха ниви се нахвърляха и рояци вредители. От тайното си място на покрива Тобин, Уна и останалите можеха да видят потъмнелите в празнота обработваеми земи.
	Небето също изглеждаше покварено. Червено-черната смърт си бе проправила път до пристанището и наложи изпепеляването на цели квартали. Димът все още се стелеше над водата. На запад също се издигаше тъмна колона пушек, по-малка, но по-настойчива — там биваха изгаряни телата. Дори хората, които бяха умрели без признаци на чума, биваха бързо отвеждани.
	От вътрешността на Скала пристигаха доклади за нови огнища на зараза, засягаща и хора, и животни. Ериус нареди на заможните лордове да раздадат зърно и добитък на засегнатите райони. Нириновите магьосници бесеха всеки, споменал за измъчващо земята проклятие, но това не спираше тревожните нашепвания. Майсторите на амулети в храмовете на Илиор не смогваха.
	В безопасност зад стените на Дворцовия кръг, компаньоните оставаха незасегнати от тези събития — докато учителят Порион не им забрани да навлизат по-дълбоко в града от улица _Птицеловна_. Корин не спря да се оплаква с дни, защото това ограничение го лишаваше от насладите на долнопробните квартали.
	Само виното продължаваше да се лее в обилие, въпреки неодобрителното ръмжене на краля. Дори разумният Калиел започна да се явява на тренировка със зачервени очи и махмурлийско настроение.


	Приятелите на Тобин последваха примера му и започнаха да пият виното си разредено. Благодарение на това те се явяваха по-рано сутрин. Пак благодарение на тези си появи установиха, че оръженосецът на Корин е принуден да си търси други места за спане.
	— Какво правиш тук? — попита Руан, когато за пръв път откриха Танил свит в одеяло край камината на столовата. Той игриво срита лежащия оръженосец. Обикновено Танил поваляше наглеца и започваше да го гъделичка, което послужваше като сигнал за всеобщо струпване. Но въпросната сутрин Танил само се надигна и мълчаливо се отдалечи.
	— Кой му е пикал в супата? — промърмори Ки.
	Останалите се засмяха. Само посърналият Руан не се присъедини — Танил беше негов идол.
	— И аз щях да изглеждам по същия начин, ако бях прекарал нощта на пода — рече Лута. — Може би му е омръзнало да слуша хъркането на Корин.
	— Напоследък на Корин не му остава много време за хъркане — довери Ки. От стаята на престолонаследника, намираща се до тази на Тобин, често долитаха отривисти удари и стенания, които показваха, че Корин не си ляга сам.
	— Поне знаем, че не е бил Танил — каза Руан.
	— И никога не е бил! — намръщи се Лута. — Сигурно е някоя друга слугиня.
	— Не мисля, че този път е слугиня — промърмори Никидес, докато се подготвяха за ежедневното тичане. През лятото той се бе поиздължил и изгубил част от дебелината си, но пак си оставаше най-бавен.
	— Какво имаш предвид? — веднага попита Ки, винаги жаден за клюки.
	Ник се огледа, за да се увери, че никое от големите момчета не ги чува.
	— Не бива да казвам…
	— Ти вече започна да казваш, лапацаланко! Говори! — подкани го Лута.
	— Онази вечер вечерях с дядо и го чух да подхвърля нещо на братовчед ми. — Той отново погледна, за да се убеди, че Корин е далеч напред. — Ставаше дума, че принцът… се заигравал с лейди Алия.
	Дори Ки бе шокиран. Слугините бяха едно, останалите компаньони също, но благородните момичета бяха строго пазени.
	И това не бе най-лошото — никой от тях не харесваше Алия. Тя бе красива, но съчетаваше вида си с изтънчена злоба, която биваше проявявана към всички, с изключение на Корин. Дори Калиел се стараеше да я отбягва.
	— Не ви ли е направило впечатление? — продължи Никидес. — Тя непрекъснато е с него. А по намусеното държание на слугините изглежда, че той ги е пропъдил от ложето си.
	— Както е изпъдил и Танил от стаята си — напомни Руан.
	Лута подсвирна.
	— Корин влюбен? Може би в конете и соколите си, обаче в нея? Хиляди проклятия, дано грешиш. Представете си Алия като кралица!
	Никидес сви рамене:
	— Не е нужно да ги обичаш, за да ги катурнеш.
	Лута се престори на шокиран.
	— Така ли трябва да говори внукът на главния канцлер? Срамота! — И той игриво перна приятеля си по ухото.
	Другото момче изквича и замахна към Лута, който с лекота избегна замаха, без дори да нарушава ритъма си.
	— По-бързо вие там, шестимата! — кресна Порион, извръщайки се към тях. — Или предпочитате да направите допълнителна обиколка, за да си развиете издръжливостта?
	— Не, учителю! — извика в отговор Тобин и ускори ход, оставяйки Никидес да се отправя сам.
	— Ник е прав. Погледни го — каза Ки. Корин тичаше начело на групата, споделящ някаква шега със Зустра и Калиел. Тъмните очи на престолонаследника блестяха. — Той е прекалено необуздан, за да даде сърцето си. Но ако за момента Алия е негова любимка, това значи, че тя ще стане още по-нетърпима.


	Глава двадесет и трета

	Към края на лятото градът стана непоносим. Мнозина от благородниците оставиха Дворцовия кръг и заминаха за провинциалните си имения, а за решилите да останат бяха построени басейни. В по-бедните части на града недохранените и възрастните мряха като мухи.
	Кралят и Порион вече не товареха момчетата толкова. Освободени от дворцовите задължения, компаньоните излизаха да яздят сред горите и да се къпят в морето. Войниците, на които бе поверено да ги охраняват, се радваха на тази промяна не по-малко от самите момчета. От плуванията в заливите и езерата всички компаньони започнаха да почерняват, начело с Ки. Освен това мускулите на оръженосеца бързо започваха да наедряват. Нещо, което не можеше да се каже за Тобин.


	Веднъж в средата на лентин, докато се прибираха от поредната екскурзия, Тобин бе поразен от пълната тишина. В тези жегави дни улиците бяха обичайно тихи — повечето хора си стояха по домовете, за да се укрият от горещината и смрадта. И все пак малцината останали отвън винаги приветстваха минаващия край тях престолонаследник. Тази сутрин също не правеше изключение откъм присъствие, само че сега гражданите извръщаха поглед, а някои се взираха мрачно подире им. Един дори се изплю, когато Корин минаваше край него.
	— Случило ли се е нещо? — подвикна престолонаследникът към един майстор на такъми, който си вееше пред дюкяна си. Мъжът поклати глава и влезе вътре.
	— Ама че грубиянин! — избухна Зустра. — Сега ще го науча на обноски!
	Но за облекчение на Тобин Корин поклати глава и пришпори коня си.
	Почти бяха стигнали портата на Дворцовия кръг, когато някой запрати зелка от прозореца на една къща. Зеленчукът профуча досами главата на Корин и блъсна Танил по рамото, поваляйки оръженосеца на земята.
	Престолонаследникът яростно дръпна юздите.
	— Претърсете къщата. Доведете ми онзи, който се осмели да нападне сина на краля.
	Мелнот, командирът на телохранителите му, веднага поведе дузина от хората си към въпросния дом. Останалите образуваха кръг около компаньоните. Откъм къщата започнаха да долитат писъци и звуци на трошене.
	Корин се зае да помага на Танил да се изправи. Междувременно наоколо се бе събрала тълпа.
	— Добре съм — настояваше оръженосецът, разтривайки лакът.
	— Имаш късмет, че не си счупи нещо — каза Ки. — Защо започнаха изведнъж да ни замерят със зелки?
	Войниците измъкнаха трима души от къщата: възрастна съпружеска двойка и младеж в синьо-бялата роба на илиорски жрец.
	— Кой от вас ме нападна? — остро попита Корин.
	— Аз хвърлих зелката! — кресна свещеникът и арогантно се вторачи в него.
	Принцът бе видимо смутен от ожесточението, изправено насреща му. За момент той приличаше повече на наскърбено дете, отколкото на гневен аристократ.
	— Но защо?
	Младият свещеник се изхрачи на земята.
	— Попитай баща си.
	— Какво общо има той?
	Жрецът не отговори, а отново плю и започна да крещи:
	— Гнус! Урод! Убийци! Вие убивате земята…
	Капитан Мелнот го удари по главата с дръжката на меча си.
	— Това синът ви ли е? — попита Корин старците, сочейки към поваления в безсъзнание младеж.
	Беззъбият старец можа единствено да изхленчи. Съпругата му се вкопчи в него и впери умоляващ поглед в Корин.
	— Наш племенник, принце, току-що пристигнал от провинцията, за да служи в храма на улица _Кучешка_. Нямах представа, че той би сторил подобно нещо. Простете му, умолявам ви. Той е млад…
	— Да му простя? — Корин се изсмя. — Не, стара майко, не бих могъл да простя подобна постъпка. Капитане, отведи го при магьосниците. Погрижи се да бъде разпитан.
	Пронизителният вой на старата жена дълго се носи след тях.


	По-късно същия ден момчетата вечеряха с краля в личната му градина. Прислужваха оръженосците, подпомагани от неколцина от младите слуги на краля. Сред тях бе и Мориел — Тобин развеселено наблюдаваше как Жабата се стреми да се държи встрани от Корин.
	Нирин, Хайлус и още неколцина от висшите царедворци вечеряха с тях. По това време вече всички бяха научили за инцидента с младия илиорски жрец, но изслушаха станалото отново, този път от самия Корин.
	След като престолонаследникът замълча, Ериус се облегна в стола си и кимна.
	— Време е да научиш, Корин, че короната не означава единствено ликувания и рози без бодли. Навсякъде има предатели.
	— Той ме нарече урод — оплака се принцът. Остротата на младежа го бе измъчвала цял ден.
	— Какво друго би могло да се очаква от следовник на Илиор? — презрително каза Нирин. — Понякога се чудя защо позволявате храмовете им в града да останат отворени, кралю. Жреците са най-опасните предатели, защото с кокошите си нелепици размътват главите на простите ви поданици.
	— Но какво е имал предвид, казвайки ми да питам теб? — настояваше Корин.
	— Разрешете да разясня, кралю — обади се лорд Хайлус. — Думите на младежа несъмнено трябва да бъдат разглеждани в контекста на обявените днес екзекуции.
	— Екзекуции? — Корин се обърна към баща си.
	— Да. Това е и причината да те поканя днес. Планирал съм нещо специално, момчета. Утре вечер ще има изгаряне!
	Дневната жегавина все още не си бе отишла, но Тобин почувства ледени тръпки.
	— Изгаряне на магьосник? — възторжено възкликна Корин. — Откога чакахме да видим някое!
	Лута се приведе над рамото на Тобин, за да напълни чашата му.
	— Някои от нас са чакали — мрачно промърмори той.
	— Баща ви разбира, че вече не сте дете, принце — каза Нирин, усмихнат раболепно. — Време е вие и останалите компаньони да станете свидетели на пълната тежест на скаланското правосъдие. Благодарение на следобедната ви бърза реакция, утре вечер ще бъде провесено още едно въже.
	— И няма да се налага да ходим далеч — отбеляза кралят, похапващ ядки с наслада. — Източният пазар бива разчистван дори в този момент.
	— Това означава, че не сте размислили, кралю? — тихо попита Хайлус. — Че няма да се откажете?
	Трапезата утихна.
	Ериус бавно започна да се извръща към канцлера си. Тобин вече познаваше внезапната промяна, настъпила във веселия лик на владетеля — бе я видял от съвсем близо, когато в наивността си бе поискал да отстъпи Цирна на бащата на Ки. Този път Нирин не се намеси.
	— Смятам, че се изразих пределно ясно още тази сутрин. Или ти не смяташ така? — отвърна кралят със заплашително мек глас.
	Хайлус бавно плъзна поглед по присъстващите, но никой не срещна погледа му.
	— Само бих искал да напомня, че до този момент подобни прояви винаги са били изпълнявани извън градските стени. С оглед на днешния инцидент ми се струва, че…
	Ериус скочи на крака, стиснал чашата си. Ръката му бе издигната, готова да запрати бокала към възрастния съветник. Лицето на краля бе почервеняло, по челото му бе избила пот. Точно в този момент Руан се намираше зад стола на канцлера, притиснал празния съд за подаяния към гърдите си. Хайлус сведе глава и допря ръка до сърцето си, но не трепна.
	За един отвратителен момент времето изглеждаше спряло. Сетне Нирин се надигна и прошепна нещо в ухото на краля.
	Ериус бавно отпусна ръка и се настани обратно на мястото си. Смръщено огледа сътрапезниците си и попита:
	— Някой друг изразява ли несъгласие с екзекутирането на предатели?
	Никой не се обади.
	— Добре — продължи кралят. — Екзекуцията ще бъде проведена според нарежданията ми. На място, което аз посоча. Сега ме извинете. Чакат ме дела.
	Корин се надигна, за да последва баща си, но Нирин поклати глава и сам тръгна след краля. Мориел също се отдалечи. Престолонаследникът остана загледан след тях, пламнал от гняв.
	Хайлус пръв наруши настъпилото мълчание.
	— Намираме се в тежки времена, принце. Не биваше да подлагам на съмнение решението на баща ви. Моля да му предадете извиненията ми.
	— Разбира се, милорд. — Самият Корин също бе потресен.
	Всички се надигнаха, за да се оттеглят. Само Тобин остана на мястото си. Той отново си бе позволил отпускане, станал непредпазлив заради привидната добронамереност на вуйчо си. Тази вечер бе видял истинската същина на човека, от когото майка му се бе страхувала толкова и който напълно хладнокръвно бе заръчвал смъртта на новородени.


	Глава двадесет и четвърта

	— Може и да са предатели, но това пак не ми харесва — промърмори Ки, докато помагаше на Тобин да се облече. — Не е на добро да се убиват жреци. Баща ми казваше, че именно това е докарало всички болести и бедствия: кралят, който…
	Оръженосецът си прехапа езика и бързо погледна към Тобин, за да подири признаци на обида — все пак Ериус бе негов вуйчо, макар Ки непрекъснато да забравяше това.
	Но Тобин бе придобил онова занесено изражение, което бе започнало да го спохожда след заболяването. Киротиус дори не бе сигурен, че приятелят му го е чул.
	Принцът намести новата си одежда и въздъхна тежко.
	— Не зная какво да мисля, Ки. Аз също съм дал клетва да се боря с всички предатели, заплашващи Скала, и смятам да удържа на думата си. Но видя ли как кралят гледаше към Хайлус? — Той поклати глава. — Израснах сред лудостта на майка си, много добре помня как изглеждаше тя в тези моменти. Мога да се закълна, че същата лудост блестеше в очите на краля, докато крещеше към клетия старец. И никой не каза нищо! Всички се държаха така, сякаш не се случва нищо. Дори Корин.
	— Дори и той наистина да е луд, кой би се осмелил да каже нещо? Ериус пак си остава крал — напомни приятелят му. — Ами Нирин? Мисля, че той изглеждаше изключително доволен.
	След тихо почукване на вратата вътре пристъпиха Никидес и Руан. Ки с тревога установи, че Ник е на път да се разплаче.
	— Какво е станало? — попита Тобин, докато го отвеждаше към едно от креслата.
	Но Никидес бе прекалено разстроен, за да отговори.
	— Не чухте ли слуховете? — рече Руан.
	— Не — отвърна Ки. — Какви слухове?
	Едва тогава Никидес успя да промълви:
	— Арестували са дядо! За измяна! Задето зададе въпрос! — Той се задави, тресящ се от гняв. — Дядо зададе обикновен въпрос! Всички вие го чухте. И самият крал много добре знае, че зад крепостните стени никога не е била провеждана екзекуция, освен… Знаете.
	— Освен по времето на кралица Агналейн — довърши Руан. — Предварително моля да ме извиниш, принце, но баба ти е вършила доста мрачни неща.
	— Не е нужно да ми се извиняваш. Тя наистина е била луда, също като майка ми.
	— Не говори така, Тоб — примоли се Ки. В последно време приятелят му прекалено често си мислеше за майка си. — Майка ти никога не е вършила неща като лудата Агналейн. — _Или като краля_, добави мислено той. — Не може да е истина — продължи оръженосецът, обръщайки се към Ник. — Всеизвестно е, че в Скала трудно ще се намери по-мъдър и лоялен човек от канцлер Хайлус. Знаеш как е при слуховете.
	— Ами ако е истина? — възрази Никидес, потискайки пореден изблик на сълзи. — Ами ако тази вечер екзекутират и него? — Той умоляващо се вгледа в Тобин. — Как бих могъл да стоя и да гледам?
	— Елате. Корин сигурно ще знае — каза Тобин и ги поведе към стаята на братовчед си.
	На почукването им се отзова Танил.
	— Стана ли време? — Оръженосецът вече се бе оборудвал с най-пищната си броня, но ботушите му още бяха развързани.
	— Не, трябва да говорим с Корин — отвърна принцът.
	Престолонаследникът стоеше пред огромното си огледало. Кирасата му все още не бе закопчана изцяло. Конският талисман на Сакор, който Тобин му бе подарил, се поклащаше над нея, докато Танил се бореше с упоритите закопчалки. Междувременно двама лакеи бяха заети да подготвят церемониални плащове, от които Корин да си избере един, и да излъскват до блясък златния му шлем.
	Тази гледка породи известна вина у Ки. Тобин все още се обличаше сам, като караше оръженосеца си да му помага единствено със закопчалките, които сам не можеше да достигне. Ки одобряваше привичките на приятеля си, но имаше и моменти, в които смяташе, че Тобин трябва да си позволи да живее като принц.
	Тобин обясни причината за идването им, но Корин само сви рамене.
	— Не съм чул нищо подобно. Не обръщай внимание на татко, Ник. Знаеш колко избухлив може да бъде, особено когато е изморен. Заради проклетата горещина е! — Той отново се обърна към огледалото, за да се убеди, че Танил ще прикачи правилно червено-златното наметало над плещите му. — Но Хайлус не трябваше да се обръща към него по такъв начин!
	Ки знаеше, че всеки син е склонен да защитава баща си, самият той често бе постъпвал така. И все пак в гласа на Корин бе прозвучала заповедническа нотка, която в последно време бе започнала да се проявява все по-често. Този отзвук притесняваше оръженосеца. Както го притесняваше и измъченият вид на клетия Никидес.
	— Мислех, че ролята на главния канцлер е да съветва краля — тихо каза Тобин.
	Корин се обърна и разроши косата му.
	— Съветникът също трябва да показва подобаващото уважение, братовчеде.
	Тобин понечи да отвърне, но Ки улови погледа му и леко поклати глава. Нервният поглед на Никидес потвърди разумността на премълчаването. И показа колко много се бе променил животът в кралския двор след завръщането на Ериус.


	Компаньоните се събраха в столовата, за да бъдат огледани от учителя Порион. През цялото време Тобин остана близо до Никидес.
	Ки също остана с тях, само че той наблюдаваше Корин. Престолонаследникът бе в отлично настроение и небрежно разговаряше с по-възрастните момчета, сякаш предстоеше да посетят някакъв фестивал. Някои от тях бяха виждали обесвания, но не и изгарянето на магьосници!
	— Чувал съм, че почернявали и се сгърчвали като паяци — казваше в този момент Олбън, очевидно нетърпелив.
	— А пък аз съм чувал, че избухвали в пъстроцветен дим — не остана по-назад Орниъс.
	— Ще им покажем какво се случва с предателите в Еро! — заяви Зустра и размаха меча си. — Като че са ни малко враговете отвъд морето, та трябва да се пазим и от тези усойници у дома!
	Думите му бяха приветствани шумно.
	— Магьосниците с техните заклинания и ритуали са най-опасните предатели — заяви Орниъс. Ки си спомни, че бе чувал бащата на Орниъс да изрича подобни думи.
	— Жреците почти не им отстъпват. Като онзи негодник, който нападна Корин — включи се Урманис. — Да не говорим за онези проклети илиорци, които все още твърдят, че само жена имала право да управлява Скала! Та те заплюват победите на крал Ериус.
	— Баща ми казва, че всички следовници на Илиор тайно вярват в това — рече Олбън. — Неблагодарници. Крал Ериус е спасителят на тази земя!
	Ки забеляза, че Риско мълчи. Това само по себе си не бе необичайно, но оръженосецът си спомни споменаването му за някакъв чичо, който бил магьосник. Очевидно Риско също се притесняваше да не зърне познато лице тази вечер.
	— Жреци, магьосници — все побъркани — заяви Зустра, удължавайки последните срички на първите две думи. — Сакор е този, който влага сила в мишците ни.
	В този момент наставникът им влезе в помещението. Изглеждаше много смръщен. С един скок той се озова върху масата и им кресна да млъкнат.
	За пръв път Ки виждаше учителя им в пълна броня. Доспехът му лъщеше, почистен и смазан, и носеше следите от множество битки. Същото важеше за ножницата, поклащаща се край хълбока му, и за шлема, почиващ в сгъвката на мишницата.
	— Стройте се! — кресна той и ги изгледа изпод свъсени вежди. — Сега ме чуйте добре, момчета. Тази вечер не отиваме на празник, така че не искам да чувам повече такива приказки! Чувате се от другия край на коридора.
	Той положи шлема си и скръсти ръце.
	— Предатели или не, мъжете и жените, които ще умрат тази нощ, са скаланци. Някои от тях ще имат поддръжници сред тълпата — приятели, роднини и прочие. Както знаете, това е първият път от много време насам, в който екзекуция бива провеждана в града, а не върху Хълма на предателите. Не е моя работа да се произнасям доколко мъдро и правилно е това, но мога да ви кажа, че в Еро има хора, които не са във възторг. Затова си дръжте устите затворени, отваряйте си очите и не се отпускайте нито за миг. Тази вечер, компаньони, ще бъдете сами. Какво е вашето призвание?
	— Да охраняваме принц Корин! — отвърна Калиел.
	— Точно така. Били сте обучавани именно за това и тази вечер от вас ще се иска да изпълните дадената клетва. Ние ще яздим пред краля, обградени от кралски гвардейци. При най-малкия знак за неприятности обгръщаме плътно Корин и го придружаваме обратно тук. Кралските стражи може и да ни помогнат, но честта и дългът са наши.
	— Ами татко? — попита Корин. — Няма да позволя да ме отнасяте като багаж, докато той е в опасност!
	— Кралят ще бъде добре защитен. Вашата задача, принце, е да останете жив, за да го наследите. Затова никакви геройства тази вечер, разбрахте ли? — Той не отмести поглед от лицето на Корин, докато престолонаследникът не кимна, сетне премести мрачината си към останалите. — И без повече нетърпеливи подскачания. Вие сте най-близките пазители на принца, а не момиченца, отиващи на пикник! Дръжте се по-сериозно!
	За момент той замълча, потривайки прошарената си брада.
	— Освен това тази нощ ще бъде рисковано. В столицата ще бъде пролята кръв, кръвта на жреци. Каквито и да са престъпленията им, това носи нещастие, затова стойте нащрек и не смалявайте бдителността си, докато не се озовем обратно сред тези стени.
	Порион скочи долу и с парче тебешир се зае да скицира върху пода.
	— Най-силно съм притеснен за пазарния площад. Там тълпата ще бъде най-гъста. Ние ще се намираме тук, пред платформата. Корин, вие и благородниците ще застанете от дясната страна на краля. Оръженосци, всеки от вас ще заеме позиция зад коня на своя господар. Не се зазяпвайте в екзекуцията, а непрекъснато оглеждайте тълпата. Ако се случи най-лошото, дръжте се близо до Корин, за да си проправим път заедно. Ясно ли е?
	— Да, учителю! — отвърнаха всички.
	Той отново помълча, за да ги огледа.
	— Добре. Тази вечер важи правилото на войната. Всеки, който се паникьоса и изостави принца, ще убия собственоръчно.
	— Да, учителю! — изкрещя Ки едновременно с останалите. Той знаеше, че наставникът им говори сериозно.
	На излизане оръженосецът стисна китката на Тобин.
	— Готов ли си?
	Принцът го погледна спокойно.
	— Разбира се. А ти?
	Ки кимна и се усмихна. Той също не се страхуваше, но тайно се бе заклел, че ако изникнат неприятности, първата му мисъл няма да бъде за Корин.


	Жълто пълнолуние разливаше злато над града и пристанището. Столицата бе притихнала, сякаш затаила дъх. Никакъв бриз не долиташе откъм морето, за да разнесе лятното зловоние. Факлата, която Ки носеше, почти не трепваше. Надвисналите над улицата високи каменни постройки запращаха обратно ехото на копита и тежки барабани.
	Тобин яздеше редом с Корин и Порион, разбира се, което оставяше за спътници на Ки Калиел, Милирин и Танил. Кралските стражници ги бяха обградили от двете страни, защитаваха и тила им. Тази вечер оръженосецът на Тобин особено се радваше на червените им униформи — внезапно отгоре му се бе стоварила цялата тежест на отговорността, за която ги бе подготвяло обучението им.
	Той погледна назад и зад главите на останалите компаньони можа да различи краля. Факелната светлина обгръщаше в огън челото на владетеля и отскачаше от повдигнатия му меч.
	— Прилича на самия Сакор, нали? — възхитено прошепна Милирин, проследявайки погледа на Ки.
	Ки кимна, разсеян от проблясъка на сребърно и бяло до владетеля. Лорд Нирин яздеше от дясната страна на краля.
	Тълпите бяха по-малки от очакваното и по-тихи. Но при преминаването през квартал, населяван главно от ауренфейски благородници и богати търговци, Ки се огледа нервно. Макар да не беше късно, почти никъде не светеше.
	Начело на колоната яздеше хералд, който обявяваше:
	— Кралското правосъдие ще бъде въздадено! Да живее крал Ериус!
	Неколцина от минувачите отвърнаха на вика му, но много други се отдръпваха в сенките и мълчаливо наблюдаваха преминаващите редици. Ки погледна нагоре и видя застаналите по прозорците хора. Оръженосецът се приготви за още хвърлени зеленчуци.
	— Убиец на жреци! — изкрещя самотен глас от мрака. Някои от стражите се огледаха, дирейки виновника, а Ки бе споходен от усещане за нереалност. Тези улици, сред които бе яздил толкова свободно, внезапно се бяха превърнали във вражеска територия.
	Тобин и Корин яздеха изпънати, сковани. Тобин се оглеждаше непрекъснато, следящ за опасност. На Ки му се искаше да може да зърне лицето на приятеля си, да разчете мислите му в сините очи. В този момент оръженосецът повече от всякога осъзнаваше пропастта, която ги делеше — не богатство, а кръв, история и статус.
	Близо до Източния пазар тълпите се сгъстяваха. Много от присъстващите държаха факли, за да осветяват пътя на краля, и Ки можеше да види лицата им: някои изглеждаха тъжни, други се усмихваха и махаха. Тук и там се виждаха ридаещи хора.
	Оръженосецът се напрегна, дирейки да зърне из множеството познатия метален отблясък или извивката на лък. Той потръпна със смесица от облекчение и ужас, когато площадът най-сетне изникна пред тях. Вече се чуваше глъчката на събраните.
	Това бе най-големият площад в Еро. Разположен по средата между Дворцовия кръг и пристанището, той бе ограден от три страни с високи сгради, сред които бе и театър, често посещаван от компаньоните. Под лек наклон на изток паветата отвеждаха до нисък парапет, отвъд който се простираше малък парк, а още по-надолу — и пристанището.
	Тази вечер Ки почти не можеше да познае мястото. Всички сергии бяха разчистени и пространството им бе запълнено от хора, сред които сивите стражници на Нирин бяха образували коридор. Дори светилището на Квартата го нямаше. Това отсъствие породи у него неприятно усещане, засенчило дори неприязънта към сивите униформи.
	В средата на площада бе издигната широка, обвита със знамена платформа — остров сред морето от лица. Тя също бе обградена със сивите войници, въоръжени с брадви и мечове. Осем магьосници с бели роби изчакваха край тях. В четирите ъгъла на платформата бяха забодени факли, осветяващи сребърните нишки на магьосническите роби и двете огромни дървени рамки, издигащи се над дъските.
	_Приличат на изправени рамки на легла или на каси без врати и стени_, помисли си Ки. От чутите вече истории можеше да отгатне целта на дървеното приспособление. Точно зад тях се издигаха и по-познатите очертания на бесило. На него вече бяха подпрени стълби. Ки наброи петнадесет примки.
	Министри и благородници вече бяха заели местата си пред платформата. Ки с радост видя лорд Хайлус сред тях. Сигурно в този момент Никидес също си отдъхваше, макар че дядо му изглеждаше остарял с десет години само в рамките на една нощ.
	Тълпата утихна при приближаването на краля. Единствено барабаните и кънтенето на копитата останаха да се чуват.
	Корин и компаньоните се подредиха от дясната страна на владетеля, както им бе наредено. Ки зае мястото си зад Тобин, спря коня си и положи ръка върху дръжката на меча.
	Нирин слезе от седлото и последва херолда до платформата. Барабанчиците отдръпнаха палки и за момент оръженосецът на Тобин можа да чуе морето. Белоробите магьосници се поклониха ниско на краля, после оформиха полукръг зад господаря си.
	— Нека всички, които са се събрали тук, станат свидетели на святата кралска справедливост! — провикна се херолдът. — По заповед на крал Ериус, наследник на Герилейн, носител на Меча, закрилник на Скала, тези врагове ще бъдат погубени пред очите на всички събрани свидетели и божествата от Квартата. Нека се знае, че тези, които ще умрат тази вечер, са изменници срещу короната и всички чисти люде.
	Някои посрещнаха прокламацията с одобрителни викове, ала други замърмориха тихо помежду си. Долетя нечий далечен гневен вик, но той се изгуби сред останалите гласове.
	Херолдът разгърна натежал от печати свитък и започна да изчита имената на осъдените и престъпленията им. Младият жрец, замерил Корин, бе четвърти. Той се казваше Теланор и бе обвинен в измяна, подклаждане към бунт и посегателство върху особата на престолонаследника. Устата на младежа вече бе дамгосана с обичайното _П_, запазено за предатели и еретици. Стражите предадоха осъдените на изчакващите екзекутори.
	Осъдените бяха облечени в дълги муселинови туники без ръкави. Сред тях имаше и няколко жени, но момчетата и мъжете преобладаваха. Повечето носеха предателската дамга върху челата си, почти всички бяха със запушени усти. Само още двама, старец и старица със сиви коси и сбръчкани лица, бяха белязани през устата по подобие на Теланор. Изблъсквани от палачите, те вървяха с изправени глави.
	Заедно със семейството си Ки бе ходил да наблюдава екзекуции в Колат. Тогава тълпите бяха крещели и бяха замервали осъдените крадци и бандити с каквото им попадне. Ки, братята и сестрите му бяха намерили начинанието за много забавно и с възторг се бяха надпреварвали да търсят гнили ябълки и камъни. Баща им им беше дал по един медник за всеки уцелен престъпник.
	Сега неспокойствието на оръженосеца нарастваше. Само неколцина, и то възрастни, замеряха осъдените. Деца се виждаха единствено сред осъдените. Едно от момчетата върху платформата страшно приличаше на брат му Амин. Едва след изчитането на чуждото име Ки се успокои.
	Барабанчиците отново влязоха в ритъм, този път по-настойчив. Войниците опряха стълбите и започнаха да избутват осъдените. Повечето от компаньоните заликуваха, когато първият предател увисна във въздуха.
	Корин размаха меча си и изрева:
	— Смърт за враговете на Скала! Да живее кралят!
	Останалите побързаха да последват примера му. Орниъс първи кресна и веднага погледна, за да се убеди, че престолонаследникът е забелязал предаността му. Ки почувства отвращение.
	Тобин също бе изтеглил меча си, но не го размахваше и не крещеше. Самият Ки също не бе особено ентусиазиран.
	Вторият осъден започна да крещи и отказваше да се отдели от стълбата, затова се наложи да бъде блъснат. Това породи паника у някои от оставащите осъдени и за момент изглеждаше, че ще се наложи войниците да заемат по-дейно участие.
	Тълпата се разгорещяваше. Дъждът от гнили зеленчуци се усили.
	Следващата обесена бе жена, а след нея дойде редът на Теланор. Той се опита да изкрещи нещо през запушената си уста, но и да бе успял, никой нямаше да го чуе сред суматохата. Младият жрец посрещна смъртта си храбро, скачайки от стълбата сам, без да изчаква намесата на палачите.
	Още неколцина от осъдените не искаха да се изкачват, но повечето проявиха храброст, може би засрамени от примера на младия свещеник. Един от тях се опита да отправи воински поздрав със завързаните си ръце, преди да скочи. Ревът на тълпата утихна за момент, сетне гръмна още по-силно, защото следващият мъж страхливо отказваше да откопчи пръсти от стълбата. Младите момчета и жените се изкачваха сред по-голяма тишина.
	Накрая дойде редът на възрастните жреци. Те не се поколебаха и за миг, спряха единствено за да повдигнат вързаните си ръце към сърцата и челата си, преди да се покатерят. Постъпката им впечатли дори най-долнопробните сред присъстващите и от тълпата не полетя нищо.
	Сега събраните постепенно притихваха. Ки долавяше ридания. Възрастните бяха умрели бързо — чупливите им кости се бяха пречупили веднага. Но жените и децата бяха леки, а воините имаха яки шии. Повечето от тях се мъчиха дълго, преди Билайри да ги отнесе. Ки се насилваше да гледа, защото не искаше да засрами Тобин. По принцип палачите помагаха на агонизиращите, като започваха да ги дърпат за краката, само че тази вечер никой не го стори.
	Когато най-сетне и последният обесен престана да се мята, барабаните се разнесоха отново в отсечен ритъм. Голяма кола бе изкарана на площада, теглена от два черни вола. Обграждаха я сиви войници с щитове и издигнати мечове. Шестима белороби магьосници стояха в задната й част, сключили ръце.
	Никой не се осмели да хвърли нещо към тях, но заплашителното мърморене прерасна в гневен рев. Ки потръпна, блъснат от вълната на внезапна ярост. Но не можеше да определи към кого е насочен гневът — Гоначите или пленниците им.


	До този момент Тобин не бе присъствал на екзекуция. Нужна му бе цялата налична воля, за да не сръчка Госи и избяга. Малкото храна, която бе успял да погълне на вечеря, вече напираше в гърлото му. Принцът потръпна, надявайки се, че Порион и Корин няма да забележат слабостта му. Останалите компаньони не изглеждаха притеснени от съзираната гибел, а поведението на Корин би съответствало на интригуващ спектакъл. Заедно с неколцина от по-големите той шепнешком се обзалагаше кой от обесените ще издържи най-дълго.
	Когато колата достигна платформата, Тобин бе обзет от внезапен и вцепеняващ страх. Ами ако от нея изникнеше Аркониел? Или Айя? Принцът стисна юздите, докато гледаше как двама голи затворници биват извлечени от колата.
	_Не са те!_ Облекчението го замая. И двамата магьосници бяха мъже, никой от които не приличаше на Аркониел. Сега Тобин осъзна, че не бе имал причина да очаква залавянето му, но за момент възможността бе изглеждала прекалено реална.
	Гърдите и на двамата бяха покрити с червени очертания, а върху лицата им бяха привързани железни маски. Металните лица бяха напълно схематични, с тесни цепки за очите и носа. Те придаваха на затворниците зъл, нечовешки вид. Окови стягаха китките им.
	Войниците ги принудиха да коленичат. Нирин изникна зад тях, повдигайки ръце над главите им. Той никога не бе изглеждал особено внушително, но сега на Тобин му се стори, че магьосникът се извисява над осъдените.
	— Погледнете скаланските врагове! — ревна той с глас, понесъл се до най-отдалечените кътчета на площада. Магьосникът изчака подновилият се рев да утихне, преди да продължи. — Вижте тези подобия на магьосници, заканвали се да свалят законния скалански владетел. Знахари! Тези покварители на души и подстрекатели подвеждат невинните около себе си, за да ги тласнат към гибел. Те сквернят святото име на Илиор с гнусните си магии и заплашват земята ни.
	Тобин потръпна. Обвиненията, които магьосникът изреждаше, бяха изключително сериозни. Но обвиняваните магьосници изглеждаха напълно безпомощни и обикновени. Трудно му беше да си ги представи в описваната светлина.
	Нирин притисна ръце до челото и сърцето си, а после се поклони ниско на владетеля.
	— Какво ще повелите, кралю?
	Ериус слезе от коня си и на свой ред се покатери върху платформата. Обърнат към тълпата, той изтегли меча на Герилейн и опря върха му между стъпалата си, а ръцете отпусна около дръжката.
	— Прочистете земята, верни магове — изрева той. — Защитете поданиците ми.
	Този път войниците останаха неподвижни. Белоробите магьосници завлякоха окованите до двете рамки. Трима от Гоначите леко се отдръпнаха, подели заклинания. Затворниците бяха освободени от оковите си и бързо бяха привързани към четирите краища на рамката с помощта на сребърни въжета.
	Единият от осъдените изглеждаше упоен или болен. Краката не го държаха, затова трябваше да бъде придържан по време на привързването. Другият не стоя пасивен. Точно когато магьосниците посягаха да завържат ръцете му, той внезапно се изви и залитна напред. Със свободните си ръце той сграбчи маската си, пръснала се сред облак дим и искри. Кръв плисна по робите на околните магове. Вцепененият от ужас Тобин не можеше да откъсне очи. Окървавеното лице на осъдения бе ужасно разкъсано и сгърчено в агония. Натрошените зъби блеснаха сред лига и червенина.
	— Глупци! Слепи добичета! — кресна той, размахал юмрук към площада.
	Нириновите магьосници се нахвърлиха отгоре му, но осъденият се съпротивляваше ожесточено и успя да ги изблъска встрани.
	— И твоят край ще дойде! — изкрещя мъжът, сочейки към краля. — Истинската кралица вече е тук, сред нас…
	Той се измъкна от ръцете на посегналия да го улови магьосник и внезапно се вторачи право в Тобин.
	Принцът зърна искрица на осъзнаване в лудешките очи. Странен гъдел се разнесе сред тялото му. Струваше му се, че двамата с мъжа останаха дълго вгледани един в друг.
	_Той ме вижда! Вижда истинското ми лице!_ — помисли си Тобин, защото в погледа на осъдения изникна подобие на радост. В следващия миг магьосниците екзекутори се нахвърлиха вкупом отгоре му и го повлякоха обратно към рамката.
	Най-сетне освободен от втренчения му поглед, принцът уплашено се огледа, чудейки се дали тълпата би му позволила да избяга, ако Нирин обявеше и него за предател. С крайчеца на окото си той зърна магьосника и краля, но не се осмели да погледне директно към тях. Дали бяха разбрали?
	Но когато най-сетне се престраши да извърне очи към тях, Нирин и Ериус наблюдаваха екзекуцията.
	Белоробите магове завлякоха борещия се мъж обратно. Един от тях се приготви да запуши устата му.
	— Онази, която донася светлина, няма да допусне гавра! — успя да кресне той, преди между зъбите му да бъде натикан възел сребърно въже. Дори и тогава осъденият продължи да се мята. Вцепененият Тобин дори не бе забелязал раздвижването на краля, до момента, в който Ериус не заби меча на Герилейн в стомаха на обречения.
	— Не! — прошепна Тобин, отвратен да види благородното острие осквернено с кръвта на затворник. Осъденият потръпна още веднъж, а после се отпусна. Кралят изтегли оръжието си.
	Магьосниците отново изправиха пленника, а Нирин притисна ръка до челото му. Все още жив, затворникът го заплю, оставяйки ясно червено петно върху бялата му роба. Придворният магьосник не обърна внимание на обидата и започна беззвучно да напява.
	Очите на осъдения се подбелиха, краката му омекнаха. Сега привързването му беше лесно.
	— Продължете — нареди Ериус, спокойно почистващ оръжие.
	Магьосниците се подредиха около двете дървени рамки и подеха ново заклинание. Гласовете им ставаха все по-силни, докато със звученето си не призоваха бели пламъци — по-бели от всичко, което Тобин бе съзирал — около телата на осъдените. Нямаше дим, отсъстваше и миризмата, понякога долитаща от масовите клади отвъд градските стени. Обречените магове се гърчиха няколко мига, а после бяха погълнати изцяло — насекоми, попаднали в пламъка на свещ. Скоро от тях останаха единствено овъглените им крайници, привързани в ъглите на потъмнелите дървени рамки.
	Ослепителната светлина прободе взора на принца. Тобин напразно опита да прогони болката с премигване, останал загледан в лявата лобна рамка. Все още помнеше погледа на радост и надежда, който бе зърнал сред сгърченото от болка лице. После светът се завъртя лудешки около него. Площадът, ревящата тълпа, жалките останки върху платформата — всичко това изчезна. Пред Тобин изникна сияещ златен град, издигащ се високо над морето.


	Единствено Ки се намираше достатъчно близо, за да чуе слабия вик на припадащия Тобин. Но оръженосецът не разбра изтръгналата се от приятеля му дума, а самият Тобин дълго нямаше да си я спомня.
	— Римини!


	Никой, дори Нирин, не забеляза дребното овъглено камъче, останало да лежи сред пепелта.


	На двадесет мили от екзекуцията, под същата луна, Айя бе отпуснала глава върху масата, защото познатият бял огън отново бе залял зрението й. Сред него тя различи друго обречено лице, кривящо се от болка. Кириар. Кириар от Мийдфорд. Онази вечер в убежището тя му бе дала камъче.
	Болката отмина бързо, но я остави зле разтърсена.
	— О, Илиор, не и него! — простена тя. Дали го бяха измъчвали, дали бяха научили за малката група магьосници, криеща се под нозете им?
	Постепенно глъчката на пивницата достигна обратно до нея.
	— Ти си ранена. Позволи ми да ти помогна, стара майко.
	Дризианската целителка, която Айя бе забелязала по-рано днес да лекува деца край светилището, бе седнала на масата й.
	Айя сведе поглед към ръката си. Глинената чаша, от която бе отпивала, се бе пръснала в ръката й. Късовете бяха срязали дланта, покривайки с нови черти избелелия белег, оставен й от призрака в нощта, когато бе довела Ки. Едно парче все още оставаше забодено точно под палеца. Прекалено слаба, за да отговори, Айя позволи на целителката да промие раната.
	Когато приключи, непознатата жена отпусна ръка върху главата на Айя и насочи вълна успокояваща енергия през нея. Магьосницата усети аромата на разлистваща се зеленина. Вкусът на изворна вода изпълни пресъхналата й уста.
	— Тази нощ си добре дошла да спиш под моя покрив.
	— Благодаря ти. — Наистина беше за предпочитане тази нощ да спи под стряхата на Дална, отколкото тук, където някои любопитни посетители все още не откъсваха очи от лудата старица, за да не пропуснат следващото й изпълнение. А и щеше да е добре да остане край целителка, ако ужасната болка се завърнеше. Кой знае колко магьосници се канеше да изпепели Нирин тази нощ?
	Жрицата я отведе до малка колиба в края на селцето и я сложи да легне на меко легло край огъня. Не се представи и не попита за името на гостенката си.
	Айя се радваше да лежи под защитата на символите, вложени в гредите. В Скала Сакор можеше и да воюва с Илиор, но Дална Творител все още бдеше над всички.
	Ала сънят й пак не бе спокоен. Всеки път, когато се унесеше, я посещаваше образът на сибилата от Афра. Момичето я поглеждаше със сияещи бели очи и говореше с гласа на Светлата.
	_Това трябва да спре._
	А в съновидението си Айя падаше ничком пред нея, ридаейки.


	Глава двадесет и пета

	Аркониел не бе спирал да наблюдава Алистънския път с месеци. Пролетта бе отминала, но никой не се бе явил. Лятната горещина пресуши поляната, но сред дърветата продължаваха да изникват единствено търговците от близкия град и вестоносците, носещи писма от Тобин.
	Лятото бе изключително горещо. Дори долината на Алистън, в предишни години пощадена от продължаващата суша, бе засегната. Нивите умираха, агнетата и яретата също рухваха сред поляните. Реката спадна до църцорещ улей, обграден от обширна кал и изсъхнали водни растения. Аркониел отново сведе дрехите си до ленен килт, а жените тръгнаха по ризи.


	Един лентински следобед Аркониел и готвачката работеха в градината, изравяйки праз, когато Нари им извика от прозореца на втория етаж. Мъж и момче се приближавали по пътя.
	Аркониел се надигна и отупа ръце.
	— Познаваш ли ги?
	— Не, непознати са. Аз ще отида.
	Впоследствие самият Аркониел разпозна широкоплещестия и сивобрад мъж, крачещ до Нари. На коня, който той водеше за поводите, седеше малко момче.
	— Каулин от Гетни! — възкликна магьосникът и пое по моста, за да ги пресрещне. Преди цели десет години, а може би и повече, Айя бе връчила на Каулин едно от камъчетата си. Тогава последният не бе имал спътници. Малкият му придружител изглеждаше на не повече от осем.
	— Айя каза, че ще те намеря тук — рече Каулин, докато се здрависваше с него. Сетне кисело погледна зацапания му килт и загорялата гръд. — Станал си фермер?
	— Само понякога — засмя се Аркониел. — Изглежда пътуването ви не е било леко.
	Каулиновата парцаливост водеше историята си от години, затова ученикът на Айя насочи вниманието си към момчето. То изглеждаше добре, почерняло от слънцето, но не откъсваше очи от гърба на коня и отказваше да поглежда към приближилия се Аркониел. В сиво-зелените му очи се четеше повече страх, отколкото срам.
	— А кой е спътникът ти? — попита Нари, усмихвайки се към момчето.
	Детето не погледна към нея и не отговори.
	— Да не би гарван да ти е откраднал езика? — меко продължи тя. — В кухнята имам студен сайдер. Искаш ли?
	— Не се дръж невъзпитано, Витнир — смъмри новодошлият, когато момчето се извърна. Каулин сграбчи гърба на туниката му и го вдигна от седлото. Озовал се на твърда земя, Витнир се скри зад краката на магьосника и мушна пръст в устата си.
	Каулин погледна назад и надолу.
	— Всичко е наред, момче. Върви с нея. — Когато детето не помръдна, той го сграбчи за рамото и не особено внимателно го тласна към Нари. — Чуваш ли?
	— Това не беше необходимо — остро каза Нари, а после хвана момчето за ръката и по-меко се обърна към него. — Ела, Витнир. Готвачката тъкмо приготвя кексчета. За теб ще бъде най-голямото, със сметана и горски плодове. Отдавна не съм имала дете за глезене.
	— Къде се срещнахте с Айя? — попита Аркониел, докато заедно с другия магьосник се отправяха навътре. — Не съм получавал писмо от нея месеци наред.
	— Тя ни откри преди няколко седмици. — Изпод туниката си Каулин измъкна окачена торбичка и изсипа камъче. — Каза, че ме намерила благодарение на това, каза още да дойда тук. — След като хвърли бърз поглед към поддържания кухненски двор, новодошлият се поотпусна. — Твърдеше, че тук ще бъдем в безопасност.
	— Правим всичко по силите си — отвърна Аркониел. И се зачуди какво ли очаква от него Айя, ако Нирин и магьосниците му се окажеха следващите посетители.


	Подобно на всички, с които Айя се беше обградила, Каулин бе зърнал хаос и нова кралица в сънищата си. Освен това бе наблюдавал магьоснически екзекуции.
	— Твоята наставница не разкри замисъла си пред нас, но щом възнамерява да се изправи срещу онези негодници в бели роби, то аз я подкрепям — заяви Каулин след вечеря. Тъй като непоносимата горещина от деня все още не си бе отишла и не им се мислеше дори за свещи, двамата седяха под магическата светлина, която Аркониел бе създал в камината.
	Готвачката бе приготвила легло за момчето, но Витнир мълчаливо отказваше да се отдели от учителя си. През целия следобед детето не бе промълвило нито дума.
	Каулин тъжно погледна към момчето, легнало да спи върху тръстиките.
	— Бедното. През последните няколко месеца получи достатъчно причини да не се доверява на непознати.
	— Какво е станало?
	— Към края на нитин бяхме спрели в една димертънска странноприемница, където поработихме, за да си заслужим залъка. Един младеж остана особено впечатлен от номерата ми и настоя да ме почерпи с кана вино. — Той гневно стисна юмрук върху коляното си. — Виното беше силно, може би дори подсилено с още нещо, защото в следващия момент вече бърборех за Африйския оракул и как смятам, че кралят ни е докарал чума, като не се е вслушал в думите му. Младият човек изрази съгласие и после се разделихме. По-късно през нощта една слугиня ме събуди, казвайки, че тълпа се подготвяла да ни плени. И начело на тълпата се оказа любезният млад човек, само че сега бе облечен в бялата роба на Гонач. Слава на светлината, той бе единственият магьосник. Успяхме да се измъкнем, но не и преди да отнеса това.
	Каулин нави ръкава си, за да покаже грозния белег, простиращ се под лакътя.
	Сърцето на Аркониел се сви:
	— И разкри ли му нещо за виденията?
	— Не. Те са заключени дълбоко в сърцето ми. Само вие с Айя сте ме чували да говоря за… — Каулин се поколеба и се огледа. — За нея. — Той отново спусна ръкава си и въздъхна. — Е, какво ще правим тук? Не сме толкова далече от Еро, та да не бъдем открити отново.
	— Не зная — призна Аркониел. — Ще изчакваме и ще се пазим.
	Каулин не каза нищо, но по погледа му личеше, че не е особено доволен от този смътен план.
	Оттеглил се в стаята си, Аркониел седеше край прозореца и наблюдаваше лунното сияние, проблясващо върху реката. Каулин бе прекосил половината хълм, преди да бъде забелязан. В деня, в който хората на Орун бяха дошли, за да поискат Тобин, единственото предупреждение бе представлявало облак прах, издигащ се над дърветата — и дори и това почти не им бе оставило време да се подготвят. В отсъствието на Тобин магьосникът бе станал непредпазлив.
	А точно сега трябваше да бъде особено предпазлив. Приютяването на магьосници, избягали от кралското правосъдие, бе далеч по-рисковано от криенето на дете, което никой не търсеше.


	Глава двадесет и шеста

	В седмиците след екзекуцията никой от компаньоните не се осмели да спомене открито за смразяващите изблици на краля или за факта, че той бе убил вързан човек с меча си. Но припадъкът на Тобин не се радваше на същите привилегии.
	Кралят бе побеснял, че член на собственото му семейство е покварил събитието с проявата на такава слабост. Ки веднага изтъкна, че Тобин не е паднал от седлото си. По времето, когато сепнатият оръженосец се бе приближил до коня на приятеля си, принцът вече се изправяше. Ала хората бяха забелязали и белята бе сторена. На следващия ден всички в Дворцовия кръг говореха за това, макар и иззад шепа.
	По-добронамерените отдаваха станалото на младостта на Тобин и дългото му изолиране. Но имаше и изказвания, които далеч не бяха толкова любезни. Макар че никой от компаньоните не се осмеляваше да се присмива открито на Тобин или да спомене нещо пред Корин, много често Ки виждаше Олбън и приятелите му да разиграват припадък зад гърба на принца.
	Най-лошо от всичко бе мълчанието, в което Тобин бе изпаднал. Очевидно той се срамуваше от случилото се и не искаше да говори за него, дори и с приятелите си, а Ки не искаше да го тормози с въпроси. Екзекуцията действително бе отвратителна, самият оръженосец за малко не бе повърнал.
	_По-добре да не казвам нищо и да забравя, поне за момента_, каза си Ки.


	Няколко седмици по-късно той и Тобин се отправяха към столовата. Разговорът, който доловиха при влизането си, накара Ки да изтръпне.
	— И как реагира той на смъртта на лорд Орун?
	Тези думи принадлежаха на Олбън, придружени с обичайното презрение. Нямаше съмнение за кого говореше той.
	Тобин спря пред вратата и веднага се отдръпна към стената, за да слуша. Ки искаше да го издърпа, за да го предпази, но не посмя да го стори — приятелят му бе пребледнял. От мястото си оръженосецът можеше да види половината помещение и част от намиращите се вътре. Олбън се бе облегнал на дългата маса, говорейки пред Зустра и Урманис. Изглежда Корин и Калиел ги нямаше, иначе Олбън не би се осмелил да говори така.
	— Кого го е грижа за това? — изръмжа Зустра. Ки се обнадежди — Зустра бе грубоват, но като цяло честен. Ала следващите думи на едрото момче попариха симпатиите. — Щом не може да понесе гледката на шепа предатели, получаващи заслуженото, каква полза ще има от него на бойното поле?
	Това вече беше прекалено. Ки рязко прекрачи прага, стиснал юмруци.
	— Затваряй си човката! — изръмжа той, без да се интересува, че се обръща към благородник. Предпочиташе да понесе побой, отколкото да позволи Тобин да слуша това. Но когато погледна назад, принца го нямаше.
	Зустра изглеждаше сепнат, а останалите двама се озъбиха презрително, когато Ки излезе.


	Постепенно инцидентът бе изместен от други клюки и по-настойчиви проблеми.
	Въпреки изпълнените с обещание думи в Атион Ериус все още отказваше да ги изпрати в битка. Изглеждаше, че всеки ден пристига нов доклад за разбойническа дейност или проявите на пирати, плячкосващи островите. И въпреки това кралят не обръщаше внимание на молбите на Корин.
	Може би по тази причина по-възрастните момчета отново се насочиха към удоволствията на бедняшките квартали. Предвождаше ги, както обикновено, престолонаследникът.
	Завръщането на краля с нищо не бе ограничило пиянството на принца и страстта му към долнопробни наслади. Никидес, тяхно ухо в дворцовите дела, твърдеше, че Ериус смигнал в отговор на доклада на Порион, казвайки: _Нека лудува, сега му е времето!_
	Ако се съдеше по честотата, с която Танил отиваше да спи в трапезарията или в стаята на Тобин, престолонаследникът лудуваше доста. И някои от лудориите му покълнаха — още няколко слугини се оказаха бременни, но бързо бяха освободени от длъжността си. Никой, поне сред компаньоните, не знаеше точната бройка на Кориновите копелета.
	Дори и сред злощастната екзекуция Корин не промени отношението си към Тобин. И все пак по-големите започнаха да се отправят сами на нощните си пътешествия.


	Тобин не показваше да се интересува от увеличаващата се дистанция сред компаньоните — поне доколкото Ки можеше да прецени. Задушливото лято постепенно отстъпваше пред по-хладна есен, а принцът и приятелите му продължаваха да провеждат тайни тренировки с Аренгил и бойкините на Уна.
	Почти дузина момичета пристигаха в повечето дни, макар Ки да беше убеден, че на повечето от тях просто им харесва да се преобличат в момчешки дрехи и да се промъкват тайнствено. Уна, Калис и момиче на име Силани бяха единствените, които показваха истинско умение.
	Поредният урок щеше да се проведе няколко дни след тринадесетия рожден ден на принца. При пристигането си Тобин и Ки завариха момичетата да се кискат усилено. Уна силно се изчерви, когато една от девойките призна обсъжданата тема: дали според кралските закони Тобин е достатъчно голям, за да се ожени.
	— Интересува ме да съм достатъчно голям за битка — заяви принцът и също се изчерви. Мразеше, когато флиртуваха с него.
	— Ами ти? — каза Калис, обръщайки поглед към Ки. — Ти си петнадесетгодишен. В моя роден град това е достатъчна възраст.
	— Да, ако искаш дете за съпруг — навъси се Аренгил. — Какво ще кажеш за мен? С моята възраст бих могъл да мина за твой дядо.
	— Не приличаш на дядо ми — каза тя и помилва гладката му буза.
	Ревнивият Ки се опита да привлече отново вниманието й, като изпълни изящен замах, който бе научил от Корин:
	— Ако искаш да усетиш допира на брада под пръстите си, той няма да ти е от голяма полза.
	Никидес отскочи от пътя на острието, което Ки размахваше.
	— По-добре вложи тази си разпаленост в нещо практично, оръженосецо — засмя се Уна. Тя знаеше, че Ки харесва Калис.


	Тобин се удивляваше от напредъка на Уна. Бяха започнали уроците преди по-малко от година, а тя вече не отстъпваше по умение на Никидес. Останалите момчета също не печелеха лесно, когато се дуелираха с нея. Беше й се наложило да измисля обяснение за няколко белега, получени по време на обучението, но тя с гордост носеше раните си.
	Докато гледаше как тя се упражнява с Ки, Тобин се замисли за Граниа и момичетата, които тя обучаваше в Атион, надяващи се, че някой ден кралица ще ги призове. Колко ли като тях имаше из Скала? И колко ли бяха жените като Ахра, имащи късмет да служат открито?
	Сред тези размишления погледът му попадна върху лицето на Никидес. Приятелят му се бе загледал в нещо зад тях и изглеждаше вледенен.
	Тобин се извърна тъкмо навреме, за да види как кралят изниква измежду комините на няма и двадесетина крачки. Придружаваха го Корин и Порион, а старият им враг, Мориел Жабата, вървеше най-отпред. Лицето на краля излъчваше заплаха. Корин срещна погледа на братовчед си и поклати глава. Порион също му хвърли изпепеляващ взор.
	Останалите също осъзнаваха новопристигналата публика. Няколко от момичетата изпищяха. Ки изпусна меча си и коленичи. Аренгил, Лута, Никидес и оръженосците бързо последваха примера му. Тобин оставаше вцепенен.
	Ериус пристъпи сред тях и се огледа, запомняйки лицата им. Сетне той се обърна към Тобин.
	— Какво става тук, племеннико? — остро попита той.
	Сега Тобин осъзна, че той единствен е останал прав, ала краката все още отказваха да му се подчинят. Принцът се взря в очите на краля, опитвайки се да разчете какво вещае погледът. В тях разчете очаквания гняв, но и зараждащо се пламъче на лудост.
	— Слушаме — мрачно напомни Порион.
	— Ние… Ние просто си играем — промълви Тобин. Дори и за него самия това прозвуча неубедително.
	— Играете си?
	— Да, кралю — разнесе се треперещ глас. Това беше Уна. Тя бе поставила меча си с острието напред, сякаш го предлагаше на владетеля. — Това е просто игра — преструваме се, че се сражаваме.
	Кралят рязко се извъртя към нея.
	— И чия беше идеята за тази игра?
	— Моя, Ваше Величество — веднага отвърна Уна. — Помолих То… принц Тобин да ни покаже.
	Кралят повдигна вежда към племенника си.
	— Истина ли е това? Идвате чак тук, за да си играете?
	Мориел не криеше злорадството си. Колко ли дълго ги бе шпионирал? И колко от видяното бе казал на краля? Тобин го мразеше още по-силно.
	— Уна ме помоли да я науча и аз го сторих — отвърна Тобин. — Идваме на покрива, защото баща й не би одобрил. И за да не ни се смеят останалите момчета, че се бием с момичета.
	— Ами ти, Никидес? — попита Ериус. — Ти също си вземал участие, без да кажеш на дядо си?
	Ник сведе глава.
	— Така е. Ваше Величество. Виновен съм. Трябваше…
	— И още как! — прогърмя владетелят. — Ти също е трябвало да проявиш малко разум, млада госпожице! — тросна се той към Уна. После Ериус отново се обърна към Тобин, за да продължи още по-гневно: — А ти, в чиито жили тече собствената ми кръв, да подемаш такава изменническа дейност! Ако враговете ми научат за това…
	В този момент коленете на Тобин омекнаха и той се отпусна пред владетеля, убеден, че този път ще бъде ударен. Точно тогава той зърна някакво раздвижване с крайчеца на окото си. Още по-силен страх вледени дъха в гърлото му.
	Братът бе застанал на издигнатия покрив, където кралят се бе появил. Тялото му се очертаваше на фона на небето. Дори и от това разстояние принцът можеше да види намерението за смърт, изникнало върху лицето на духа. Призракът пое напред, насочил се към краля, който продължаваше да крещи към Тобин.
	В дома на Орун принцът бе прекалено изненадан, за да реагира. Този път той сключи пръсти пред устата си в привидна молба и зашепна.
	Братът спря и се взря в Тобин, скривил устата си в ярост. Той се намираше само на няколко крачки от краля, почти можеше да го докосне. Гладният бяс на призрака се разгръщаше по покрива. Но принцът не обръщаше внимание на студеното излъчване, а бе вперил настойчив поглед в духа. _Върви си. Върви си. Върви си._
	Не можа да разбере дали братът го е послушал, защото Ериус пристъпи по-близо.
	— Какво скимтиш, негоднико? — яростно попита той.
	Изтръпнал от ужас, Тобин всеки момент изчакваше необяснимото рухване на краля.
	— Да не си глух? — ревна Ериус.
	— Не, вуйчо — прошепна Тобин. И незабележимо се отмести, за да погледне зад владетеля.
	Братът си беше отишъл.
	— Прости ми, вуйчо — продължи той, одръзновен от облекчение. — Не мислех, че би имало нещо лошо.
	— Нещо лошо? След като знаеш, че изрично съм забранил…
	— Ние не ги учехме наистина, кралю — изтърси Ки. — Просто преценихме, че ако се съгласим и ги изтърпим, те ще ни позволят да ги целунем. Никоя от тях не знае как да държи правилно меча.
	Принцът се почувства отвратително. Уна несъмнено разбираше, че приятелят му бе казал това, за да смекчи гнева на краля. И все пак Тобин не можеше да я погледне.
	— Той лъже! — заквича Мориел. — Наблюдавах ги. Те ги учеха наистина.
	— Сякаш _ти_ би могъл да видиш разликата, мухльо — тросна се Ки.
	— Достатъчно! — ревна Порион.
	Но ходът на Ки се бе оказал успешен. За момент кралят остана загледан в него, сетне се обърна към Тобин. По лицето му започваше да изниква усмивка.
	— Истина ли е това, племеннико?
	Тобин сведе глава, за да не му се налага да вижда лицата на момичетата.
	— Да, вуйчо. Беше просто игра, за да имаме повод да останем насаме с тях.
	— И да ги нацелувате, а?
	Принцът кимна.
	— Тихите води… — гръмна да се смее Корин.
	Баща му също избухна в смях.
	— За подобно нещо не мога да те виня, племеннико. Но вие, момичета, трябва да се засрамите. Би трябвало да бъдете по-внимателни. Сега отивайте при майките си, където ви е мястото. И не се надявайте, че те няма да узнаят!
	Докато се обръщаше да си иде, Уна погледна към Тобин. Съмнението в очите й го нарани по-силно от всичко, което кралят би могъл да каже или стори.
	— А що се отнася до вас — продължи владетелят, при което принцът изтръпна отново, — вървете да пренощувате при олтара на Сакор, за да размислите над глупостта си. Ще стоите там до утре сутринта.


	Тази нощ Тобин действително разсъждава усилено, но над краля и над всичко онова, което си бе позволил да забрави. Въпреки нещата, които бе видял, принцът си бе позволявал да се подведе по щедростта и бащинското покровителство на Ериус.
	Днешната поява на призрака бе строшила окончателно илюзията. И бе разкъсала сърцето му. Тя показваше, че кралят бе възнамерявал да го нарани, също като Орун.
	Но не това или наказанието го накараха да заплаче безшумно в нощта. Вятърът бе променил посоката си и бе донесъл странната миризма на дима, долитащ от олтара на Илиор. Тази миризма бе обгърнала коленичилия и съкрушен принц и бе го накарала да си припомни — да си припомни как майка му го влечеше към прозореца, понечила да отнесе и него в смъртта си. Принцът си припомни как бе изглеждала реката тогава, чернота сред заснежени брегове. Краищата й бяха обгърнати в лед и Тобин се бе почудил дали падането би го разтрошило. Ариани щеше да го отнесе със себе си. За момент той действително бе полетял, но някой го бе дръпнал в последния момент — далеч от прозореца, далеч от предсмъртния писък на майка му.
	Братът го бе спасил. Но защо не бе помогнал и на майка им? Дали не я бе блъснал?
	Хлипанията го задяваха. Нужни му бяха огромни усилия, за да ги поддържа беззвучни. Когато започваше да му се струва, че няма да успее да ги потисне и за пореден път ще се посрами пред останалите, пръстите на Ки откриха ръката му и я стиснаха. Мъката и страхът бавно се оттеглиха, изглежда започнали отлив. Тобин не се изложи с ридание и посрещна утрото уморен, но странно спокоен. Брат му го бе спасил в кулата и в дома на Орун. Може би и вчера щеше да го стори, ако кралят бе изгубил контрол над себе си.
	_Той се нуждае от теб, а ти се нуждаеш от него_, бе казала Лел. Изглежда братът също го знаеше.


	Докато се прибираше към двореца заедно с останалите, Тобин научи от Балдус, че през нощта Уна е изчезнала.


	Част втора


	Ако в самото начало знаехме къде ще ни отведе това видение, не мисля, че щяхме да се осмелим да поемем по предначертания път. По свой начин Оракулът ни пощади…
	откъс от документ, открит в източната кула на Дома на Ореска



	Глава двадесет и седма

	Първата зима с Каулин и Витнир премина спокойно. Редовно пристигаха писма от Тобин и Ки, а също и от Айя, поделяща времето си между обхождането на кралството и посещения в града. Няколко внимателно подбрани фрази от писмата й съобщаваха, че е открила съюзници в Еро — магьосници, които щели да бъдат от по-голяма полза в столицата.
	Момчетата съобщаваха за живота в кралския двор. В писмата на Тобин Аркониел долови мрачно неспокойствие. Корин пиянствал още повече, кралят често менял настроенията си, а по-големите момчета се отнасяли към Тобин и останалите по-малки като към деца.
	Писмата на Ки контрастираха — оръженосецът пишеше за различните празненства и момичетата, които проявявали интерес към младите благородници. Аркониел предположи, че Тобин не е особено доволен от тези балове, защото в неговите писма не се споменаваше нищо за момичета… Всъщност бе споменал за някаква девойка, изчезнала при неясни обстоятелства. Самият принц пишеше неясно, а магьосникът остана с неприятното усещане, че Тобин смята приятелката си за мъртва.
	Аркониел започна да отделя по-голямо внимание на проучванията си. Каулин не проявяваше интерес към неговата стайна магия, както я наричаше, и предпочиташе да се шляе из гората — без значение в какво време. Тъй като гостът се бе оказал малко сприхав, Аркониел приветстваше дългите му разходки.
	Изненадваше го Каулиновото безразличие към Витнир. Онзи често излизаше сам, оставяйки момчето на грижите на Нари.
	Една сутрин Аркониел сподели тези си впечатления с нея, докато тя бършеше прах в кабинета му.
	— Нямам нищо против — рече тя. — Радвам се отново да виждам дете под този покрив. Дална ми е свидетел, клетото има нужда от малко внимание. Може да е магьосниче, но си няма никого.
	Аркониел долови известна острота в гласа й. Той остави дневника върху масата, обърна се в стола си и сключи пръсти над коляното си.
	— Истина е, че Каулин проявява известна немара. Но детето изглеждаше добре, когато пристигнаха.
	— Да, не беше умряло от глад. Но ти и сам виждаш по какъв начин Каулин се отнася към него. Почти е невъзможно да чуеш добра дума да излезе от устата му — в редките случаи, когато изобщо благоволи да говори с детето. Но пък в това няма нищо изненадващо, все пак Каулин го е взел, за да изплати дълг.
	— Откъде знаеш това?
	— Самият Витнир ми каза — рече Нари и се отправи да бърше прозорците, а Аркониел забеляза лека самодоволна усмивка върху лицето й. — А онзи ден измъкнах нещичко и от самия Каулин. От това, което разбрах, предишният учител на бедното дете се е отнасял изключително лошо към него. Бил пияница. В такава ситуация дори и човек като Каулин би изглеждал за предпочитане, макар че и той не се интересува от детето. Нищо чудно, че малкият прилича на призрак. — Тя премина към свещника. — Аз самата нямам нищо против да се навърта насам. Послушен е и не ми създава никакви проблеми. Но ми се струва, че би трябвало да му обръщаш повече внимание, особено след като си му толкова интересен.
	— Какво искаш да кажеш? Той не е разговарял с мен откакто е пристигнал!
	Нари поклати глава.
	— И искаш да кажеш, че не си забелязал как те следва и се навърта пред кабинета ти?
	— Не, не съм. Всъщност мислех, че Витнир не ме харесва. — Ранните му преживявания с Тобин го бяха научили да избягва тихите деца. — Всеки път, когато му заговоря, той пъхва пръст в устата си и забожда поглед в краката.
	Дойката замахна с парцала към него и се засмя.
	— Нужно е време, за да се свикне с теб. След напускането на момчетата си станал свадлив и странен.
	— Не съм!
	— И още как! Аз и готвачката сме ти свикнали, но той е още дете. И смятам, че разбирам от деца малко повече от теб. Усмихни му се! Покажи му някой и друг номер и се обзалагам на една златна монета, че той ще се отпусне.


	За негова изненада Нари спечели облога. Макар че Витнир пак си остана срамежлив и притихнал, той видимо се оживи, когато Аркониел започна да отделя от времето си, за да му показва дребни магически трикове или пък да му възлага дребни задължения. Момчето все още си оставаше дребно, но отличната храна на готвачката бе наляла с цвят страните му и загладила кестенявата му коса. Разговорите все още оставаха трудни. Витнир рядко говореше, освен когато бъдеше запитан директно.
	Но будните му очи не пропускаха нищо, което Аркониел правеше. Един ден, по причини, известни само на самия него, Витнир предложи на магьосника да му покаже как се прави талисман от мащерка и стиска конска козина. Подобни начинания не бяха сред нещата, които осемгодишните деца, дори притежаващите магия, умееха да правят. Заклинанието му бе малко тромаво, но стабилно. Искрената похвала на Аркониел му донесе първата усмивка, която бе зървал върху лика на момчето.
	След този малък успех Витнир започна да се развива. Още след първите уроци Аркониел установи, че Каулин е свършил по-добра работа от очакваното. Момчето бе прекарало по-малко от година с него, но вече познаваше повечето от основните дребни магии, а освен това притежаваше и изненадващи знания за особеностите на различните билки. Аркониел започна да подозира, че не скука или разочарование бяха карали Каулин да загърбва детето, а завистта към очевидния му потенциал.
	Осъзнал будността на новия си ученик, Аркониел стана по-предпазлив към нещата, които позволяваше на Витнир да види в кабинета му. Вещерската магия на Лел все още представляваше забранено знание за свободните магьосници. Двамата работеха заедно всяка сутрин, но следобедите бяха запазени за личните проучвания на Аркониел.


	След дара на Ранай Аркониел бе установил, че определени заклинания — призоваванията и превръщанията — му се удават по-лесно. Последователностите на магиите се очертаваха по-ясно в съзнанието му, освен това можеше да поддържа далекозрението си почти час. Може би именно благодарение на този дар, съчетан със знанията на Лел, той най-сетне успя да постигне успех в главния си проект.
	Поне десетина пъти Аркониел се бе отказвал от работата си, но неизменно в един момент се бе озовавал пред старата кутия, за да поднови опитите си да пренесе бобово зърно или камъче в нея.
	Едно дъждовно утро в края на клесин Витнир метеше кабинета, а Аркониел правеше пореден опит. Момчето любопитно се приближи до масата му.
	— Какво правиш?
	Дори и сега Витнир говореше с тихия глас на послушник. Може би няколко дни край Ки биха променили това?
	Аркониел повдигна непокорното бобче:
	— Искам да го преместя в кутията, но без да отварям капака.
	За момент Витнир се замисли над чутото:
	— Защо не пробиеш дупка в кутията?
	— Идеята не е в това. Пробиването би било същото като да… — Магьосникът замълча, местейки поглед между момчето и масата. — Благодаря ти, Витнир. Би ли ме оставил за малко?


	Аркониел прекара остатъка от следобеда и нощта седнал на пода, потънал в мисли. На разсъмване той отвори очи и се засмя. Най-сетне бе открил нужната магия, толкова проста и изчистена, че късното й откриване бе необяснимо. Нищо чудно, че едно дете бе трябвало да го насочи.
	Той отново се приближи до масата, взе зърно и жезъла си. Напявайки повелите на изменение, които бе открил през нощта, с върха на кристала той започна да описва ивици светлина: _вихрушка, портал, пътник, почивка_. Не смееше да повярва, но магията се задържа, а познатите студени иглички на протичаща енергия пролазиха от челото към ръцете му. Очертанията станаха по-ярки, а после се сляха в малко петно тъма. Лъскаво с тъмнината на черен кехлибар, то увисна във въздуха пред Аркониел.
	Магьосникът протегна ума си към мистичното образувание и установи, че то се върти. Изненадата на това откритие го лиши от концентрация. Тъмното петно изчезна със звук, напомнящ изтеглянето на тапа.
	— В името на светлината! — Той се съсредоточи и отново повтори очертанията. Този път бе по-внимателен в огледа си. Тъмното петно покорно се изменяше в отговор на мислите му — с лекота можеше да го промени до гърлото на бъчонка или върха на карфица.
	Магията не бе стабилна, но се поддаваше без никаква съпротива. Отново с мисъл можеше да бъде измествана и извъртана.
	Накрая, потръпващ от нетърпение, Аркониел извика в съзнанието си образа на кутията, без да гледа към нея, и пусна бобчето в магическия отвор. Зърното потъна веднага, като не изпадна от другата страна. Отворът изчезна с обичайния звук.
	Магьосникът се взря в празнината, където се бе намирала дупката, а после отметна глава назад и нададе възторжен вик, който несъмнено се бе чул чак до скривалището на Лел.
	Витнир, очевидно изчакващ пред вратата днешните си уроци, нахлу.
	— Учителю, какво има? Зле ли ти е?
	Аркониел грабна сепнатото дете и го понесе из стаята.
	— Ти си същински талисман, момчето ми! Илиор да те благослови, ти ми даде отговора!
	Обърканата му усмивка накара Аркониел да се изсмее отново.


	През следващите няколко седмици Аркониел подлагаше магията си на различни изпитания. Успешно отвеждаше зърна в кутията от отсрещния край на стаята, от коридора и през затворената врата (най-голямото вълнение!).
	И по невнимание направи важно откритие. Ако прибързаше, ако не се съсредоточеше и не си представеше ясно целта, където зърното трябваше да се озове, клетото бобче просто изчезваше. Няколко пъти повтори тези опити, за да е сигурен. Така и не намери къде са отишли изчезналите зърна.
	_Несъмнено са останали пленени в мястото, намиращо се между заклинанието и крайната им цел, каквото и да е то_, записа вечерта в дневника си. Беше почти полунощ, но във вълнението си Аркониел не мислеше за призраци. Витнир отдавна си бе легнал, но самият магьосник нямаше никакво намерение да последва примера му — не и сега, когато му предстояха толкова експерименти.
	Но нежеланието му да признае умората не я отстраняваше.
	Магьосникът реши да опита с пренасянето на нещо по-тежко от бобено зърно. Оловната тежест, оставена тук от Тобин или Ки, представляваше отличен кандидат. Но във вълнението си Аркониел непредпазливо докосна с ръката си черния диск и изпита осезаемо подръпване, когато дупката се затвори. За момент той остана вторачен в малкия си пръст, който бе изгубил най-горната си фаланга. Кутрето бе отсечено чисто.
	В следващия миг болката започна да пулсира, но Аркониел оставаше невярващо загледан в бликащата кръв.
	Скоро той се опомни, омота пръста в туниката си, трескаво се приближи до масата и отвори кутията. Оловната тежест бе там, непокътната, но вътрешността на кутията бе покрита с кръв и късчета плът. Костите бяха останали незасегнати, нокътят също бе останал цял — той приличаше на малка раковина.
	Едва сега той осъзна изцяло постижението си. Рухвайки върху стола, Аркониел отпусна чело върху лявата си ръка. Знаеше, че трябва да потърси помощ, преди да е припаднал от кръвозагуба, но се нуждаеше от момент, за да се освободи от вцепенението си.
	_Лел ме предупреди никога да не докосвам прозоречните заклинания_, помисли си той, разтърсван от гадене. Нищо чудно, че тя се бе колебала в споделянето на тази си магия.


	Тъй като раната бе изключително гладка, спирането на кръвта отне известно време. В крайна сметка готвачката успя да зашие раната, намаза я с мед и я превърза с парче чист плат.
	Кутията почисти сам Аркониел. Той не каза нищо на Каулин или Витнир, но случилото се го подтикна към още по-голяма изолация по време на експериментите.
	Инцидентът не бе уталожил ентусиазма му, дори напротив. Следващите няколко дни магьосникът експериментираше с различни предмети: късче пергамент, ябълка, карфица и мъртва мишка от кухненските капани. Единствено металната карфица оцеля. Плодът и гризачът пристигнаха в състояние, наподобяващо това на отсечения пръст (само черепът на мишката се бе запазил), а пергаментът бе накъсан, макар и не обгорен.
	Определил, че само плътните предмети понасят пренасянето, Аркониел започна да експериментира над тежестта им. Установи, че една каменна подложка за книги отнема същите усилия, колкото са нужни за пренасянето на зърно. Удовлетворен, той поднови експериментите с бобчета, за да определи евентуалните ограничения в разстоянието.
	Нари и другите го поглеждаха странно, докато Аркониел търчеше из замъка. Застанал на пост край кутията, Витнир трябваше да съобщава с вик появата на зърната.
	На каквото и разстояние да се отдръпнеше Аркониел, колкото и врати и стени да го деляха, достатъчно му беше да си представи дупка в стената на кутията и да се съсредоточи. Зърното неизменно се озоваваше там.
	Сетне той започна да експериментира с други крайни цели. Първото различно зърно успешно се озова върху домашното светилище, второто изникна сред кутията с брашно на готвачката — в случая доста прашен успех — а останалите бяха насочвани извън стените на имението.
	Каулин все така си оставаше скептичен.
	— Не виждам голяма полза — изсумтя той, гледайки как Аркониел прибира зърното от дънера на плачеща върба край реката.
	Аркониел не му обръщаше внимание — вече си съставяше мислен списък с местата из Скала, които можеше да си представи достатъчно ясно, за да изпрати послание.
	— Жалко е, че не мога да изпращам пергамент — промърмори на глас той. — Но трябва да има някакъв начин…
	— Може да пишеш върху парчета дърво — предложи момчето.
	— Да — замислено каза Аркониел. — Отлична идея, Витнир.
	Каулин ги изгледа презрително и се отдалечи.


	Глава двадесет и осма

	Дори и в планините се усещаше, че тази пролет и приближаващото лято ще бъдат по-горещи от миналогодишните. Търговците повишаваха цените, оплаквайки се от измиращ добитък и опустошавани от суша, болести и насекоми ниви. Брезите пожълтяваха от жега. Дори Лел изглежда бе засегната, а Аркониел никога не я бе чувал да се оплаква от горещина или студ.
	— Проклятието на земята се разгръща — предупреди тя, докато очертаваше символи в земята около лагера си.
	— Тобин все още е прекалено млад…
	— Да, прекалено млад. Скала ще трябва да потърпи още малко.


	Към края на горатин жегата се поотдръпна. Разразиха се страховити гръмотевични бури.
	Аркониел бе придобил навика да спи през най-горещата част от деня. Звукът от първата гръмотевица се стовари върху замъка като лавина, карайки магьосника да подскочи върху подгизналото от пот легло. В просъница той реши, че е спал прекалено дълго, защото стаята бе почти притъмняла. Навън небето бе скрито от облаци с цвета на прясна синина. Нов синьо-бял проблясък полетя към земята, втори гръм разтърси дома. Влажен вятър облъхна лицето на магьосника, последван от внезапно рукнал дъжд, скрил цялата гледка зад пелената си. Капките се стоварваха в земята с голяма сила — пръските им отхвърчаха на няколко крачки. Аркониел се приближи до прозореца, приветстващ разхладата, ала дори и дъждът бе топъл.
	Мълниите продължаваха да вбиват гневни тризъбци в земята, предизвикващи оглушителни разпуквания. Гръмкостта на бурята бе заглушила приближаването на Витнир. Аркониел усети присъствието му едва след допира върху ръката си.
	Момчето бе ужасено.
	— Бурята ще удари ли къщата? — попита то с треперещ глас.
	Аркониел го прегърна през рамо.
	— Не се тревожи. Това имение е престояло тук дълго време.
	Сякаш за да оспори думите му, мълния блъсна мъртвия дъб в края на поляната, разцепи го и го подпали.
	— Огънят на Сакор! — възкликна магьосникът и се затича към кабинета си. — Къде са онези гърнета, които ти почиства онзи ден?
	— На полицата край вратата. Да не се каниш да излизаш?
	— Само за малко.
	Нямаше време за обяснения. Аркониел знаеше множество еликсири, приготвяни с помощта на такъв огън. Стига да успееше да се добере до него, преди дъждът да го е угасил.
	Гърнетата действително стояха на указаното място. Месинговите им капаци блестяха — Витнир бе проявил обичайното усърдие. Кръглите им търбуси бяха пълни със суха кедрова кора и намаслена вълна. Магьосникът грабна най-голямото и изтича надолу по стълбите. На долния етаж Каулин викна подире му, но Аркониел не спря.
	Само в рамките на секунди дъждът притисна косата му към черепа и прилепи килта към бедрата. Босият маг притича по моста и се втурна през поляната, чиито треви му стигаха почти до кръста. Притискаше гърнето към гърдите си, за да го запази сухо.
	За щастие бе стигнал навреме. Пламъци все още просъскваха сред цепнатините на строшения дънер и Аркониел успя да отчупи няколко клонки с ножа си. Това бе достатъчно — праханта пламна и свещеният огън бе налице. Точно затваряше капака, когато Каулин и момчето дотичаха задъхани. Все още изплашен, Витнир се сви, когато мълния падна недалеч от реката.
	— Донесъл съм само едно гърне — обърна се Аркониел към колегата си. Не му се искаше да дели придобивката си, защото това отслабваше силата на огъня.
	— Не съм дошъл за това — промърмори Каулин. Той приведе широкия си гръб край дървото и започна да рови из тревата със сребърен нож. Витнир стори същото от другата страна на дървото и скоро се изправи с победоносен вик.
	— Погледни, учителю Каулин, ето един голям! — провикна се той, подхвърлящ нещо между ръцете си: някакво черно образувание с големината на човешки пръст. Каулин също намери нещо подобно.
	— Отлично — възкликна едрият магьосник, повдигайки находката си към дъжда, за да я охлади.
	— Какво е това? — попита Аркониел. По вида на Каулин личеше, че последният се е сдобил с нещо, не по-малко ценно от огъня на Сакор.
	— Небесен камък — отвърна другият и му подхвърли парчето. — Съдържа силата на мълнията.
	Късът все още бе горещ, но Аркониел усети и друго върху дланта си: почти неуловима вибрация, плъзнала нагоре по ръката му.
	— Да, усещам я. Какво ще правиш с него?
	Каулин протегна ръка и Аркониел неохотно му подаде обратно камъка.
	— Много неща — рече другият и се зае да разклаща отломъка в ръката си, за да го охлади. — Ако успея да намеря подходящ купувач, толкова голямо парче ще ми осигури няколко месеца безгрижен живот. То може да възстанови твърдостта на всеки старец.
	— Импотентност? Не бях чувал за този лек преди. И как действа?
	Каулин прибра камъните в кожена торба.
	— Парчето се привързва към члена с червен копринен конец и се оставя до първата гръмотевична буря. Щом пациентът зърне три мълнии, силата му се възстановява. Поне за известно време.
	Аркониел потисна изсумтяването си. Подобни народни церове почти винаги се оказваха безполезни деяния, дължащи ефекта си на увереността на наивниците. Именно на подобни измами се дължеше лошото име на магьосниците. И все пак той бе почувствал нещо в камъка.
	Доволни от находките си, магьосниците поеха обратно. Дъждът съскаше по капака на гърнето.
	За момент Витнир забави ход, за да се изравни с Аркониел, мълчаливо притисна нещо в ръката му и отново забърза да настигне Каулин. Аркониел сведе поглед към шепата си и откри в нея един от горещите камъни. Усмихнат, той го прибра в джоба си.
	Дъждът бе започнал да отслабва и това им позволи да дочуят дрънченето на сбруи, разнасящо се откъм пътя. Аркониел подаде гърнето на Каулин:
	— Отнесете го в кабинета ми и останете там. Не се показвайте, докато не ви дам знак.
	Едрият магьосник и момчето се затичаха по моста, а Аркониел се втурна към празната казарма, където долепи око до процепа на едни от кепенците, гледащи към пътя. Дъждът отрязваше видимостта, ала магьосникът не смееше да се появи открито.
	Вече можеше да дочуе тежко пръхтене и проскърцването на кожа. Изсред пелената на бурята изникна кафяво-бял вол, впрегнат в кола. Двама души седяха на капрата, увити в плащовете си. Пътникът отметна качулката си назад и сърцето на Аркониел трепна. Това беше Айя, очевидно откриваща лицето си пред наблюдаващите от дома. Водачът последва примера й — той се оказа млад, русокос мъж с ауренфейски черти. Това беше Иоли от Кес, младият умозамъглител, отглеждан от Виришан. Може би в колата имаше и други от нейните сираци.
	Макар да не блестеше с големи магически умения, Виришан бе спечелила уважението на Айя с делата си — бе се заела да събира изоставените деца с магьоснически таланти, за да им предостави шанс да оцелеят. Твърде често невръстните мистици биваха експлоатирани, малтретирани и убивани от невежите. Самата Айя отлично познаваше тази орис, затова с радост помагаше на Виришан.
	— Ето те и теб. Какво време! — възкликна Айя, когато Аркониел излезе, за да ги посрещне. Иоли спря колата и протегна ръка към него. Магьосникът се покатери, за да надникне отзад. Само пет деца се бяха сгушили сред багажа. Покровителката им я нямаше.
	— Къде е учителката ти? — попита Аркониел. Иоли леко плесна по гърба на вола с юздите.
	— Почина от треска миналата зима. Дванадесет от децата също измряха. Другите останаха да разчитат на мен. Но е малко трудно да преживяваш, когато почти не притежаваш магия. Твоята наставница ни откри да просим в Кингспорт и ни предложи да се подслоним тук.
	Аркониел отново се обърна към треперещите деца. По-големите три бяха момичета. Двете момчета бяха на възрастта на Витнир.
	— Добре дошли. Съвсем скоро ще ви изсушим, нахраним и нагостим.
	— Благодаря ти, учителю Аркониел. Радвам се да те видя отново — отвърна една от девойките и свали натежалата си качулка. Тя бе станала почти жена, с големи сини очи и светлоруса коса. Изглежда той несъзнателно се бе вторачил в нея, защото усмивката й трепна. — Аз съм Етни, не ме ли помниш?
	— Малката опитомителка на птици? — При предишната им среща тя бе достатъчно малка, за да седи в скута му.
	Етни се усмихна широко и повдигна ракитена клетка, за да покаже два кафяви гълъба.
	— Тогава ти ми помогна. Научих някои неща, които бих искала да ти покажа.
	_Ще ми бъде интересно да ги видя!_ — помисли си Аркониел, чудещ се дали и сега тя би проявила интерес да седне в скута му. В следващия момент се улови и побърза да прогони тези мисли. Но истината беше, че Етни бе първата красива девойка, която виждаше след отхвърлянето на безбрачието си. Това осъзнаване и реакцията на тялото му бяха притесняващи.
	— А нас спомняш ли си? — укориха го другите две момичета, обръщайки към него еднакви лица. Дори гласовете им си приличаха.
	— Рала и Илина! — напомни му една от близначките.
	— Ти ни изработи талисмани и ни учеше да пеем балади.
	Аркониел им се усмихна. Все още усещаше погледа на Етни върху себе си.
	— А кои са тези господа?
	— Това е Данил — каза една от близначките, прегръщайки тъмноокото момче.
	— А това е Тотмус — допълни сестра й, за чието представяне остана блед и дребен хлапак.
	— Кой още е тук? — попита Айя.
	— Каулин и едно момче.
	Наставницата му придърпа плаща си по-плътно и се навъси.
	— Само те? След толкова време?
	— Ти с колцина се свърза?
	— Само около десетина след последната ни среща. Все пак не бих искала насам да поеме тълпа. Но очаквах, че поне някой от тях ще е пристигнал. — Едно от момчетата изскимтя. — Не се притеснявай, Тотмус, почти пристигнахме.
	Нари и готвачката веднага поведоха децата към кухнята, където ги увиха в сухи одеяла.
	По-късно, когато децата си бяха легнали върху сламеници в залата, Аркониел и Айя отнесоха виното си в неговата стая. Вече не гърмеше, но продължаваше да вали. На свечеряване вятърът изстина, а дъждът премина в град с големината на лешници.
	Известно време магьосниците отпиваха мълчаливо, заслушани в трополенето върху покрива и кепенците.
	— За момента магьосниците ни са жалка колекция — най-сетне каза Аркониел. — Един стар измамник, полузрял илюзионист и шепа деца.
	— Ще има и други — увери го Айя. — И не бързай да подценяваш Иоли. Уменията му може да са ограничени, но той ги владее добре. Мисля, че ще свърши добра работа да наглежда Тобин. Рисковано е, но Иоли ще привлича най-малко внимание.
	Аркониел отпусна брадичка върху ръката си и въздъхна.
	— Еро ми липсва. Липсват ми и пътуванията с теб.
	— Зная, но и това, което правиш тук, е важно. А и се съмнявам, че Лел те оставя да скучаеш — добави тя с намигване.
	Магьосникът се изчерви и не каза нищо.
	Тя се засмя, а после посочи към кутрето на десницата му.
	— Какво ти се е случило?
	— Щастлива случайност. — Аркониел гордо повдигна ръка. Благодарение на готвачката кожата се бе затворила чисто. Новият връх на пръста бе по-розов и прекалено чувствителен, но магьосникът бе привикнал с него. — Имам прекрасни новини, но ще е по-лесно да ти покажа, отколкото да разказвам.
	От джоба си той извади монета и взе жезъла. Изгради заклинанието, създаде черен диск с големината на юмрука си. Повърхността му бе паралелна с пода. Айя се приведе напред и с интерес проследи как ученикът й перва монетата с палец, за да я запрати към диска. Златната монета потъна в отвора и изчезна, самият той също се скри. Аркониел се ухили широко:
	— Погледни в джоба си.
	Айя протегна ръка и извади монетата. Върху лицето й се изписа удивление.
	— В името на светлината! — прошепна тя. — В името на светлината! Аркониел, никога не съм виждала нещо подобно. Лел ли те научи на това?
	— Не, това е заклинанието, над което непрекъснато работех. Но то се основава на една от нейните магии. — Той оформи знака на прозоречното заклинание и Айя получи възможност да надникне към Нари и готвачката, които плетяха край кухненския огън. — Впоследствие аз го надградих.
	— А какво общо има това с пръста ти?
	Аркониел се приближи до бюрото си и взе една свещ. Отново създаде заклинанието, пъхна свещта до половината и задейства магията. Свещта бе срязана наполовина, а Айя откри отсечената част в джоба си.
	Магьосникът отново повдигна ръка.
	— Това е единственият път, в който проявих непредпазливост. Поне до този момент.
	— В името на Квартата, осъзнаваш ли колко опасно е това? Колко големи можеш да правиш тези… тези… Как ги наричаш?
	— Портали. Отварял съм достатъчно големи за промъкването на куче, ако това загатваш, но няма да проработи. Опитвал съм с плъхове, но те изникват смазани. Солидните предмети преминават без проблем. Представи си какво би означавала способността да изпратиш нещо до Еро в рамките на миг! Още не съм опитвал толкова амбициозен пренос, но няма причина да не проработи.
	Айя се взираше в срязаната свещ и монетата.
	— Не си показвал заклинанието на Каулин или момчето, нали?
	— Виждали са ме да го правя, но не могат да си служат с него.
	— Това е добре. Представи си какво би станало, ако подобна способност попадне в погрешните ръце.
	— Осъзнавам. Освен това заклинанието още не е завършено.
	Тя взе осакатената му ръка в дланта си.
	— Може би трябва да си благодарен за това. Тази рана ще те прави предпазлив до края на живота ти. Но трябва да ти кажа, че се гордея с теб! Повечето от нас прекарват живота си в изучаване на чуждите магии, без да създадат нищо свое.
	Аркониел отново седна и отпи от виното си.
	— Дължа го на Лел. Никога не бих се справил, ако не беше това, на което ме научи тя. Показа ми и много неща за кръвната магия. Удивителни неща, Айя, които нямат нищо общо с некромантството. Мисля, че е време да престанем да мислим за народа й по такъв начин и да започнем да се учим от него, преди да е станало късно.
	— Би ли поверил всекиму власт над мъртвите като нейната?
	— Магията й не касае само това.
	— Така е, но ти не по-зле от мен знаеш, че за прогонването на народа й е имало причини. Не допускай привързаността ти към една вещица да те заслепи. Лел си е имала основания да не ти показва тъмната страна на уменията си, но тя съществува. Усещала съм я… И все пак постигнатото от теб е забележително — продължи Айя, нежно докосвайки бузата му. В гласа й се прокрадна тъга. — Предстои ти да сториш още неща. Още много неща. Разкажи ми за Витнир. Изглеждаш привързан към него.
	— Няма много за разказване. От това, което Нари и аз успяхме да разберем, ранният му живот не се е отличавал от този на децата, които пристигнаха днес. Но няма да повярваш колко бързо усвоява всичко, което му покажа.
	Тя се усмихна.
	— И как е усещането да имаш свой собствен ученик?
	— Ученик? Не, той дойде с Каулин и принадлежи нему.
	— Не. Той е твой ученик. Разбрах това още в мига, в който за пръв път го видях да поглежда към теб.
	— Но аз не съм го избирал, а…
	Айя се засмя и го потупа по коляното.
	— Тогава това е първият известен ми случай, в който ученикът сам си избира наставника. Витнир е твой ученик, без значение дали двамата с Каулин вече сте постигнали съгласие. Не се отказвай от него. Той ще бъде велик.
	Аркониел бавно кимна. Никога не бе гледал на Витнир по такъв начин, но знаеше, че наставницата му е права.
	— Ще говоря с Каулин. Ако се съгласи, ще станеш ли свидетелка?
	— Разбира се. Но трябва да се разберете още утре сутринта.
	Сърцето на Аркониел се сви.
	— Изобщо ли няма да останеш?
	Айя кимна:
	— Все още ми предстои много работа.
	Това беше неоспоримо. Двамата допиха виното си в мълчание.


	Каулин нямаше нищо против да отстъпи Витнир, особено когато Аркониел предложи щедра компенсация. Самият Витнир не каза нищо, но засия от щастие, когато Айя привърза с копринен конец ръката му към тази на Аркониел и изрече благословията.
	— Ще се закълнеш ли на новия си учител, дете? — попита тя.
	— Да, ако ми кажете как — отвърна ококореният Витнир.
	— Аз не съм стигал до това — промърмори Каулин.
	Айя го изгледа презрително, а после се обърна към детето и меко му обясни:
	— Заклеваш се в Илиор Светлоносител, в ръцете, сърцето и очите си, че винаги ще се подчиняваш на своя наставник и ще се стараеш да му служиш по най-добрия възможен начин.
	— Заклевам се — с готовност повтори Витнир, докосвайки чело то и гърдите си по начина, който му бе показала Айя. — В… в Илиор, в ръцете, сърцето и… и…
	— Очи — тихо подсказа Аркониел.
	— И очите си — гордо довърши Витнир. — Благодаря ти, учителю Аркониел.
	Магьосникът бе изненадан от връхлетялото го чувство. За пръв път момчето се обръщаше към него по име.
	— А аз се заклевам в Илиор, ръцете, сърцето и очите си, че ще те науча на всичко, което зная, и ще те защитавам, докато станеш способен сам да направляваш силата си.
	Той се усмихна на детето, спомняйки си деня, в който Айя бе изрекла същите тези думи към него. Тя бе спазила обещанието си, Аркониел също щеше да го стори.


	Заминаването на Айя го изпълни с обичайната тъга, само че имението изглеждаше съвсем различно, изпълнено с толкова много хора. Макар да притежаваха магия в кръвта си, те пак си оставаха деца и не спираха да щуреят из коридорите и поляната. Каулин мърмореше заради шума, но Аркониел и жените се радваха на новия живот, с който се бе изпълнила старата къща.
	Присъствието докара не само радост, но и неочаквани проблеми. Новопристигналите деца бяха далеч по-шумни от Витнир и в дните, когато пристигаха доставчици, биваха отвеждани в гората, където Иоли и Каулин ги наглеждаха.
	Останалите деца се присъединиха към уроците на Витнир, така че Аркониел се сдоби не само с чирак, но и със собствена школа. Покрай останалите Витнир забрави срама си и скоро се присъедини към игрите им — за радост на наставника си.
	Красивата Етни също бе приветствана добавка към домакинството, макар и донякъде смущаваща. Тя непрекъснато флиртуваше с Аркониел, което го ласкаеше, но и същевременно натъжаваше. Етни бе два пъти по-голяма от Витнир, но не притежаваше и частица от потенциала му. И все пак магьосникът я насърчаваше и хвалеше всеки неин напредък. Харесваше му как се усмихва тя в тези случаи.


	Още при първото му посещение при Лел вещицата долови чувствата му. Тя се засмя, докато се разсъбличаха в дъба й:
	— Виждам чифт красиви сини очи в сърцето ти.
	— Тя е само момиче! — отвърна Аркониел. Чудеше се под каква ли форма би се проявила ревността на една вещица.
	— Сам знаеш, че това не е така.
	— Пак си ме шпионирала!
	Лел отново се изсмя.
	— Как иначе бих могла да те защитя?
	И днешното им съешаване бе не по-малко пламенно от друг път, но след акта Аркониел се улови, че сравнява кафеникавото гърло на Лел с гладката бяла шия на Етни. И кога бръчиците около очите на дивата му любима бяха станали тъй многобройни и тъй дълбоки? Засрамен от себе си, той зарови лице в косата й, стараейки се да не обръща внимание на увеличилата се сивота.
	— Ти не си мой съпруг — промърмори Лел, галейки го по гърба. — Аз не съм твоя съпруга. И двамата сме свободни.
	Аркониел се опита да разгадае лицето й, но тя отново притисна главата му към себе си, продължавайки да го милва. В унасянето си магьосникът осъзна, че през всичките тези страстни години никой от двама им не бе споменавал за любов. Лел така и не бе го научила на тази дума.


	Глава двадесет и девета

	Тобин отбеляза четиринадесетия си рожден ден в Атион, а херцог Солари се погрижи празненството да бъде грандиозно. Далеч по-грандиозно, отколкото Тобин би искал — принцът би предпочел скромно празненство в имението в Алистън, само с компаньоните и неколцина приятели, но Айя го бе предупредила да не отива там. Тя бе отказала да предостави причина, с което бе подсилила някогашната неприязън на Тобин. Но Тарин я бе подкрепил и принцът неохотно бе отстъпил.
	Все пак се радваше за втори път да посети Атион. Местните жители отново се струпаха да го посрещнат, а принцът със задоволство установи, че сега разпознава много от лицата им.
	Дори и котките в двореца изглеждаха зарадвани от завръщането му. Купища от тях се струпваха около него, извъртаха се около глезените му и се свиваха в скута му. Господин Рижавон поднови неизменното си присъствие, като дори се научи да спи между Тобин и Ки. Но котакът не понасяше присъствието на духа. Когато Тобин тайно призовеше призрака, Рижавон се скриваше под най-близкия стол, където оставаше да съска, докато натрапникът не си отидеше.


	За огромно облекчение на Тобин кралят не дойде на тържественото пиршество. Солари бе разочарован, но пак съумя да изпълни залата с гости. Благородническите маси бяха отрупани с хора, които рожденикът не познаваше — васали и командири на херцога — но из другите маси седяха войници, носещи герба на Атион, които пееха и вдигаха наздравици в чест на Тобин. Парадоксално, морето от лица позволяваше на принца да отбележи отсъстващите. За Уна все така не се чуваше нищо. Аренгил също го нямаше — той бе заминал за дома няколко дни след разкриването на Тобиновата школа. Впоследствие принцът бе научил, че младият чуждоземен благородник бил обявен за лошо влияние.
	Тази година той получи буквално купища подаръци. Повечето от тях идваха от жителите на града и съответстваха на призванието на дарителя: ръкавици от кожарите, буренца с пиво от пивоварите… Тобин проявяваше съвсем бегло внимание към тях. Това се промени, когато Ки измъкна голям свитък от купчината и му го подаде ухилен. В него Тобин откри прекрасна балада за баща си, придружена със сложни батални илюстрации. Към свитъка бе прикрепена кратка, но прочувствена бележка от Бисир, останал изключително доволен от новото си назначение.


	Тобин и компаньоните останаха в Атион две седмици. При всяка възможност двамата с Ки отиваха да посетят Лития и Хейкън. Здравето на стария иконом се бе влошило, а умът му бе отслабнал още повече. Този път той отказваше да бъде разубеден от идеята, че Тобин и Ки са младите Риус и Тарин. Беше доста смущаващо.
	Местните глави на гилдии също устройваха приеми, на които канеха принца. Повечето от тези банкети бяха изключително скучни. Домакините бяха неизменно любезни и щедри, но Тобин усещаше, че това цели да спечели благоразположението му.
	Далеч по-приятно му беше да посещава войниците. Принцът не бе имал възможност да види баща си в битка, но помнеше, че Риус винаги се бе държал топло с хората си. Тобин следваше примера му. Скоро той се запозна с повечето от офицерите и сержантите и започна да устройва мними сражения между телохранителите си и атионските бойци. Самият принц също се включваше в някои от тях. Разочароваше се, когато те му позволяваха да печели, но впоследствие Тарин го успокои, че те правят това от обич и уважение, а не от страх.
	— Ти си техен господар и си отделил от времето си да запомниш имената им — каза мъжът. — Нямаш представа какво означава това за един войник.
	Още няколко пъти Тобин се промъква в спалнята на родителите си, опитвайки се да долови отдавна изчезналото ехо от тогавашния им живот. Но не се приближи до гардероба на майка си — споменът за онова отражение в огледалото още го караше да се изчервява.
	Впоследствие той започна да води там Ки и двамата играеха на бакши. Тобин призоваваше и призрака и го оставяше да се стаява из сенките. Братът не показваше склонност да нарани Ки. Принцът почти му бе простил.


	След изтичането на двете седмици на Тобин не му се тръгваше — Атион се беше превърнал в негов втори дом. Може би голямо влияние имаше начинът, по който всички го поздравяваха на улиците: винаги усмихнати и дружелюбни. В Еро той си оставаше племенник на краля, братовчед на Корин. Резервен престолонаследник. В Атион Тобин бе бъдещият господар.
	Господин Рижавон го изпрати до предната врата и приседна на стълбите, където остана да вие, докато Тобин се отдалечаваше. Напускащ добронамерените тълпи, обградили улиците, принцът почти съжали за мястото си сред компаньоните.


	Глава тридесета

	От завръщането им бяха изминали само няколко дни, когато Корин ги изненада с вести, които щяха да променят живота им.
	Бе ясно, одимено есенно утро и Ки нямаше търпение за сутрешното тичане — и за строгото мъмрене, което Корин и останалите гуляйджии предстоеше да получат. По-големите закъсняваха непростимо и Порион вече се вбесяваше. Миналата нощ шайката на престолонаследника за пореден път се бе промъкнала в града. Корин и другите се бяха върнали почти на разсъмване, смърдящи и пеещи. Пиянските им вопли бяха събудили Ки, затова той не изпитваше никакво състрадание.
	Олбън, Куирион и оръженосците им изникнаха първи от закъснелите. Бяха махмурлии, но мрачният поглед на наставника ги отрезви набързо. Останалите гуляйджии също започнаха да изникват — сами или по двойки. Единствено Риско имаше приличен вид.
	— Къде е Корин? — попита Ки, когато Риско застана сред тях.
	Другият оръженосец подбели очи.
	— Нямам представа. Орниъс капитулира още във втората кръчма. Наложи ми се да наема кон, за да го доведа обратно.
	Дотича Танил, все още закопчаващ колана си.
	— Принцът идва и поднася извинения за закъснението си, учителю.
	— Нима? — Мъжът го изгледа заплашително. — Да не би днес да е някакъв празник? Да не би да съм объркал датата? Или просто сте решили, че денят е подходящ за успиване? Знаете ли, че… О, Ваше Височество. Толкова се радвам, че най-накрая благоволихте да се присъедините към нас. Вие също, лорд Калиел. Да разбирам ли, че и за двама ви нощта е протекла вълшебно?
	— Да, учителю, благодаря — ухили се Корин.
	Стомахът на Ки се сгърчи — дори и Корин не си позволяваше да се отнася с такова неуважение към наставника. Оръженосецът се напрегна, но Порион само нареди двойна обиколка.
	И след започването на тичането Корин продължаваше да се усмихва.
	— Какво ли е станало? — промърмори Тобин.
	Зустра притича край тях, за да догони престолонаследника.
	— Има си тайна — подметна той със самодоволен вид.


	Корин изчака до закуската, за да им съобщи.
	— Имам добри новини! — викна той, прегръщайки Тобин през рамото. — Искам вие първи да чуете. — За момент той замълча, за да се наслади на момента, а после оповести: — Лейди Алия е бременна от мен. Ще си имам наследник, момчета!
	За момент Ки и Тобин се втренчиха един в друг, сетне се присъединиха към виковете.
	— Казах ви, че той ще оправи нещата! — изгрухтя Зустра и тупна Калиел по гърба. — Най-сетне свобода! Вече не могат да ни държат встрани от битките, не и когато той си има отроче!
	Зустра си имаше добра причина да се радва. Той бе най-голям, с гъста червена брада. Щеше да е отишъл на фронта още преди години, ако не беше мястото му сред спътниците на принц Корин.
	Всички надаваха бойни викове и крещяха. Няколко минути Порион изтърпя глъчката, сетне започна да тропа с лъжица по масата, за да призове вниманието им.
	— Баща ви знае ли, принце?
	— Не. Възнамерявам да му кажа тази вечер лично, така че нито дума.
	— Както желаете, принце. — Порион навъсено погледна към останалите, които все още се поздравяваха. — На ваше място не бих подготвял доспехите. Примирието все още важи.
	Веднага след приключването на занятията Тобин и Ки се затичаха към вилата, за да кажат на Тарин. Намериха го в задния двор заедно с Кони.
	— Бягате от задълженията си? — навъсено ги погледна той.
	— Само за малко — обеща Тобин и бързо му каза новината.
	Тарин подсвирна и поклати глава.
	— Значи Корин все пак получи своето.
	— Примирието няма да трае вечно! — възторжено заяви Ки. — Винаги е така.
	Тарин се почеса по врата.
	— Ако Корин отиде на война, всички вие ще го последвате.
	— Щом е така, ще изтърпим Алия — засмя се Киротиус. — Даже е много добре, че е станало така. Готов съм да се обзаложа, че след няколко месеца край нея Корин с радост ще се отправи на война, само и само да си почине от острия й език.
	Никой от тях не забеляза прикрилия се до вратата Мориел. Не забелязаха и оттеглянето му.


	Покоите на Нирин бяха разположени в близост до тези на краля. Затова никому не се виждаше странно, че един млад царедворец се навърта там толкова често.
	Магьосникът закусваше в градината си, когато Мориел бе въведен.
	— Господарю Нирин, случи се да дочуя нещо много интересно, докато минавах край столовата на компаньоните.
	— Така ли? Да го чуем.
	— Принц Корин току-що обяви, че лейди Алия носи неговото дете. Принцът настоява лично да каже на баща си и дотогава всички останали трябва да мълчат.
	— И кога възнамерява да стори това?
	— Тази вечер.
	— Предполагам, че и принцът, и приятелите му са много доволни?
	Злоба и завист за момент подръпнаха устата на юношата.
	— О, да, всички те ликуваха, защото мислят, че сега имат право да отидат на война.
	— С донасянето на тази новина ти отново прояви добрата си преценка, сър Мориел. Продължавам да оценявам помощта ти. — Нирин се усмихна към момчето, а то се поклони.
	Мориел много добре знаеше, че не бива да очаква глупави възнаграждения от типа на злато. Същинският подарък щеше да пристигне по-късно. Някакъв неназован доброжелател щеше да оправи сметките му с шивачите или търговците на вино. И, разбира се, кралското благоволение щеше да се запази. Младежът бе разбрал уговорката още от самото начало и бе надхвърлил всички очаквания на магьосника. Завистта и злобата бяха идеалната сплав за хора като Мориел. Те вкоравяваха меката и страхлива природа в нещо полезно, като калай и бронз.
	— Как смятате, че Негово величество ще посрещне новината? — попита Мориел.
	— Ще видим. Сега върви и кажи на краля, че желая да обсъдя нещо изключително важно с него. Ще го посетя, преди да е изтекъл настоящият час. И, Мориел? Нито дума за срещата ни.
	Юношата изглеждаше наскърбен.
	— Не бих си и помислил да го сторя, милорд!
	_Завист, злоба и его_, поправи се Нирин, връщайки се обратно към закуската си. И сърцето на предател. Колко ли още щеше да продължи полезността на младежа?
	_Няма значение_, каза си той, докато изсмукваше крема от една фунийка. _Такива като него не липсват._
	В действителност Нирин бе научил за бременността още преди няколко дни, точно както бе научил и за предишните случаи. В рамките на изминалата година принц Корин бе създал доста работа за шпионите му, сеейки копелета из града. Но този път не ставаше дума за поредната прислужница или пристанищна курва, девойки, които магьосникът можеше да унищожи като хлебарки. Не, тази едва не бе му се изплъзнала. Неговият информатор сред жреците на Дална — понастоящем покойник — със закъснение го бе уведомил за проведените над момичето гадания, указали кралския произход на детето. Майката на Алия, жена с амбиция, равняваща се на могъществото й, вече знаеше и с нетърпение очакваше официалното оповестяване, което щеше да обвърже рода й с престола.


	Насаме с краля в кабинета му, Нирин говореше внимателно, без да откъсва очи от лицето на владетеля. Ериус прие новините с обезоръжаващо спокойствие.
	— Лейди Алия? Коя точно беше тя?
	— Най-голямата дъщеря на херцогиня Вирийсия.
	Лицето на краля, обичайно лесно за разчитане, днес не издаваше почти нищо.
	— Да, сетих се, красавицата с кестенявите коси, която не се отделя от скута му.
	— Точно така, кралю. Тя е една от любовниците, на чието внимание синът ви се е наслаждавал в последните месеци. Както сам знаете, той… е полагал упорит труд, както обичат да се изразяват поетите, за да се сдобие с наследник. Наследник, заради когото вие ще му позволите да отиде на война.
	Ериус гръмко се изсмя.
	— Кълна се в пламъка, истински бащичко е с това си упорство. Сигурен ли си, че детето е негово?
	— Прегледах въпроса много внимателно, Ваше Величество. Детето е негово, макар и извънбрачно. Дори и да забраните съюза, с думите си принц Корин е дал достатъчно основание на детето да предяви претенция към престола.
	Нирин с надежда изчакваше да зърне гняв, но Ериус само се шляпна по коленете и отново се изсмя.
	— Семейството е благородно, децата ще бъдат прекрасни. Колко напреднала е бременността й?
	— Вярвам, че детето ще се роди през шемин, кралю.
	— Ако… — поде Ериус, но веднага притисна пръст към устните си, за да предотврати урочасване. — Момичето е силно и красиво, от добро семейство, както казах… Ще се надяваме. Шемин, казваш? — Владетелят преброи на пръстите си и се усмихна. — Ако сключат съюз веднага, ще се преструваме, че е родила преждевременно, а не извънбрачно.
	— Има и нещо друго, кралю.
	— Слушам те.
	— Става въпрос за майката на момичето. Тя е изявена поддръжница на Илиор.
	Ериус махна с ръка.
	— Нещо ми подсказва, че като баба на бъдещия владетел ще измести молитвите си към друг олтар.
	— Тук сте прав, Ваше Величество — отвърна Нирин и се усмихна, макар и насила. В случая кралят говореше истината. — Тогава ни остава да отстраним едно-единствено препятствие. Синът ви все още не е влизал в битка. Доколкото зная, никой скалански владетел не е сключвал брачен съюз, преди да е доказал качествата си като воин.
	— В името на Квартата, това е точно така! Е, хлапакът е подбрал лош момент. Нямам намерение да нападна Беншал, за да му предоставя възможност да се докаже.
	— Ако паметта не ме лъже, някои от древните кралици са били изправяни пред същата дилема. Но винаги съществуват бандити и пирати, които да предоставят предизвикателство. Вярвам, че компаньоните не биха възроптали срещу такъв противник. Подобно предизвикателство е съответстващо на възрастта им.
	— Баба ми е сторила същото, преди да се омъжи — въздъхна Ериус и прокара ръка по посребрялата си брада. — Но пиленцето още не се е излюпило. Ако Корин бъде убит, а детето…
	Той отново замълча и суеверно повдигна ръка.
	— Налага се да позволите на момчето да се накървави, кралю. В противен случай войските не биха го приели, когато един ден дойде време да наследи короната. Освен това е достатъчно само да ми наредите, за да сторя всичко по силите си в негова защита.
	Изненадващо, Ериус не се разгневи на последните му думи.
	— Каква би била магията ти?
	— Нищо обезчестяващо, уверявам ви. Това е същото като носенето на броня. Един обикновен амулет ще бъде достатъчен. Спомнете си кралица Кайл от баладите.
	— Така да бъде. Ще поръчам на генерал Рейнарис да открие подходяща плячка за сина ми. — Владетелят се усмихна. Изглежда от сърцето му се бе отронил камък. — Благодаря ти за добрия съвет, приятелю. Но нито дума на никого. Искам сам да кажа на Корин. Представяш ли си как ще се опули? — Той се усмихна като пакостник, изправи се и потупа магьосника по рамото. — Ако ми се наложеше да избера един-единствен съветник, без колебание бих се спрял на теб. Помощта ти за пореден път се оказва неоценима.
	Нирин притисна ръка до сърцето си.
	— Винаги ще се старая да заслужа доверието ви, кралю.
	Поел обратно към покоите си, Нирин мислено благодари на Илиор — по навик. От много време бе престанал да се интересува от мнението на боговете.


	Глава тридесет и първа

	Новините на Корин бяха изпреварени от призив, изискващ престолонаследникът и Порион да се явят в Новия дворец. След това компаньоните останаха неспокойни. Гарвана напразно се опитваше да ги увлече в описанието на двадесет и третата битка край Коурос — момчетата се извръщаха при най-малкия шум в коридора. Възмутен, възрастният военен ги освободи.
	През остатъка от следобеда те се навъртаха из столовата, тъй като не искаха да пропуснат развоя на събитията. Цареше напрегнато настроение — ако кралят бе останал доволен от наученото, защо бе цялото това чакане?
	Ки седна да играе на ашици с Бариеус и Риско, но никой не можеше да се съсредоточи.
	— Този път той я втаса — паникьосваше се Танил, обикалящ из стаята. — Опитах да му кажа да бъде по-внимателен, но той не искаше да се вслуша.
	— Той не е искал да бъде внимателен, тя също — изръмжа Калиел, мрачно изтегнат на пейка край камината и загледан в тавана.
	— Дали кралят ще обвини Порион? — попита Лута.
	— Или нас? — добави Куирион. — Може би ще ни обвини, че не сме проявявали достатъчно загриженост към сина му. Ти какво смяташ, Тобин?
	— Няма как да зная — сви рамене принцът, зает да накъсва подпалки.
	Ки хвърли загрижен поглед към приятеля си. От онази екзекуция нещо в отношението на краля към племенника му се бе променило.
	— Аз смятам, че за нас новините ще бъдат добри, каквито и да се окажат — заяви Зустра. — Корин ще се сдобие с насле…
	— Баща му ще реши това — прекъсна го Никидес. — Детето е извънбрачно, не забравяй.
	— Без да се замислям мога да посоча две кралици, родили се преди сключването на обета — възрази Калиел.
	— Да, но самите те са били деца на кралици — не се предаваше Ник.
	— Е, и какво? — тросна се Урманис. — Винаги ли трябва да се правиш на всезнайко?
	Никидес почервеня и млъкна.
	— В случая Ник е прав — рече Калиел. — Обясни му, защото той явно не разбира разликата.
	— Невъзможно е да съществуват съмнения за майчинството, дори и ако жената не знае точно кой от нейните партньори е баща на детето й. Така е било с Кайл — каза Никидес, обръщайки се към Урманис. — Докато Корин разполага единствено с думата на Алия и дризианите, че детето е негово. Най-безопасно би било да не го припознава, да се ожени и да се сдобие със законен наследник от съпругата си.
	— Това не изключва опасността някой да му сложи рога, дори и ако съпругата му е вярна — изтъкна Ки.
	Не успяха да продължат обсъждането, защото нечии стъпки ги накараха да извърнат глави.
	Но новодошлият не се оказа Корин или Порион, а Мориел. След инцидента с Тобин и момичетата Жабата бе престанал да се мярка насам. Може би бе подочул за намерението на приятелите на принца да му отмъстят.
	Той определено не изглеждаше доволен от идването си тук.
	— Кралят иска да споделите трапезата му в двореца. Наредено ми е да ви заведа.
	— Какво става с Корин? — попита Калиел.
	Мориел леко се поклони.
	— Аз съм само пратеник, милорд.
	По киселото изражение на Жабата Ки отгатна, че негодникът знае.
	— Новините трябва да са добри — прошепна той на Тобин, докато напускаха столовата. — Ако кралят ни се беше ядосал, Жабата нямаше да изглежда като настъпен.


	Всеки, който не познаваше Новия дворец, би се изгубил сред стотиците му коридори. Повечето от компаньоните бяха посещавали единствено публичното крило, само по себе си също лабиринт от приемни, кабинети, съкровищници, оръжейни, градини, храмове и фонтани.
	Мориел се ориентираше без проблем и ги отведе до малка трапезария в кралското крило. Високите оцветени прозорци откриваха гледка към градина със златни фонтани и високи, покрити с лози стени. Край дългата маса, където вече бе сервирана студена вечеря, горяха мангали. С поклон Мориел се оттегли.
	Момчетата неспокойно останаха да изчакват — не се осмеляваха да докоснат храната в отсъствието на краля. Най-сетне Ериус се появи, придружен от Корин, Порион и Гарвана. И четиримата изглеждаха много сериозни.
	— Предполагам сте научили новините, отнасящи се до сина ми и лейди Алия? — изръмжа кралят, поглеждайки ги остро.
	— Да, Ваше Величество — отвърнаха всички в един глас, застанали мирно.
	Той ги остави да се пържат още миг, сетне се усмихна широко.
	— В такъв случай налейте вино и вдигнете тост за здравето на Корин, неговата дама и бъдещия ми внук!
	Тобин послушно целуна вуйчо си по бузите и седна от лявата му страна. Оръженосците припряно започнаха да сервират, защото не се виждаха други слуги.
	Когато Риско им наля виното, пируващите изляха няколко капки върху плочите, а после вдигнаха наздравица.
	— Отдавна не се бяхме хранили заедно — рече Ериус. В момента биваше раздавано първото блюдо.
	Той насочваше разговора към незначителни неща — лов, обучението им. Порион и Гарвана бяха необичайно щедри в похвалите си.
	След като Ки и Бариеус приключиха с разнасянето на последния десерт, Ериус се изправи и се усмихна към младите си сътрапезници.
	— А сега, млади ми воини, готови ли сте да изпробвате уменията си в истинско сражение?
	За момент всички останаха безмълвни, защото не смееха да повярват на чутото. Но след миг започнаха да ликуват шумно. Чашите се разплискаха, издигани за здравето на краля. Ки възторжено подметна подноса си и едва не удуши Тобин с прегръдка сред дъжд от плодови пасти.
	— Има само един проблем — продължи владетелят, смигвайки към сина си. — Не би било подобаващо Корин да се ожени, преди да е влязъл в битка, само че дамата му не ни оставя време да започнем войната отново. По тази причина ще трябва да се задоволим с това, което Скала може да предложи.
	Всички се засмяха. Тобин погледна благодарно към Порион, уверен, че възрастният воин е открил начин да се застъпи за обучаемите си.
	Масата бе разчистена и Корин разгърна карта. Застаналият до него Тобин разпозна северното крайбрежие.
	— Ето къде отиваме — обясни престолонаследникът, сочейки към планините. — Непрекъснато пристигат оплаквания от силна бандитска шайка, вилнееща из подножието северно от Колат. Татко иска да я унищожим преди настъпването на зимата.
	— Численост? — нетърпеливо попита Лута.
	— Около петдесетина, поне според докладите ни — изграчи Гарвана. — Те са хаотична сган. До неотдавна бяха непрекъснато в движение, нападайки неочаквано. Но с наближаването на зимата ще си устроят лагер, така че намирането им няма да представлява проблем за вас.
	— Ние ще отседнем в недалечна крепост. Рилмар.
	— Рилмар? — възкликна Ки.
	Ериус се засмя:
	— Сметнах, че е крайно време баща ти да благодари подобаващо на младия си благодетел. Освен това мисля, че не би имал нищо против отново да видиш семейството си. Доколкото разбирам, отдавна не си се срещал с близките си?
	— Така е. Ваше Величество. Благодаря ви.
	Но Ки не звучеше особено доволен. Тобин бе единственият, забелязал това, защото останалите бяха прекалено развълнувани.
	По-рано оръженосецът му бе обожавал да разказва истории за роднините си. Тобин бе нетърпелив да се срещне с тях, защото от въпросните истории бе останал с впечатлението за луди и интересни хора. Само че Ки вече не говореше за тях. Само за Ахра.
	— Значи ще бъдем ние срещу петдесет? — продължаваше да подпитва Лута.
	— Тобин и аз ще вземем войниците си, така че ще бъдем подкрепени от четиридесет бойци — обясни Корин. — Лорд Ларент може да ни предостави още двадесетина, но битката ще си бъде наша. И не се притеснявайте! — додаде той, разрошвайки косата на Тобин, докато поглеждаше към по-малките. — Всички отиваме.
	— Ще сме готови на разсъмване! — заяви Калиел.
	Ериус се засмя.
	— Ще е нужно малко повече време. Корабите вече биват подготвяни за пътуването. Вие лично ще се заемете с организацията на припасите — като част от обучението. Мисля, че след два дни ще бъдете готови. — Той хвана сина си за рамото и го разтърси. — Веднага щом се върнеш с кръв върху бузите, ще обявим сватбата ти.


	Глава тридесет и втора

	Последвалото тридневно пътуване бе първото съприкосновение на Тобин с палубата на кораб. Корабите им, две големи караки с червени платна, бяха достатъчно големи, за да пренесат и конете.
	В началото принцът бе изпитвал известен страх заради потрепващите под краката му дъски, но бе привикнал още по времето, когато напускаха устието на пристанището. Зад тях градът блестеше под утринното слънце, напомнящ за онзи умален модел, край който Тобин бе прекарал толкова време. Едва в този момент той осъзна, че покрай вълнението е забравил за брата. Парцалената кукла бе останала забравена в скривалището си.
	— Не се притеснявай, Тоб — каза му Ки, когато принцът сподели опасенията си с него. — Никой няма да седне да чисти там. Освен това той няма да ти е от полза в битка.
	Порион бе станал техен сержант, а Тарин и Мелнот оставаха капитани. Корин прекарваше часове с тях, неизчерпаем с въпросите си. Освен това мъжете му разказваха за някогашни сражения. Останалите момчета също се събираха да слушат — докато доближат целта си, компаньоните многократно бяха провели битката в мислите си.
	— Сега няма да имате насреща си обучени войници — непрекъснато напомняше Порион. — Те няма да се сражават по правила.
	— Има вероятност половината от тях да останат скрити — добавяше Тарин. — Те ще са заели позиции по дърветата или ще стрелят по вас от храстите. Най-добрият ни шанс е да ги нападнем изневиделица, преди да са успели да се пръснат.


	Времето се задържа спокойно, с попътен вятър, тласкащ ги сред зеленото море. На третото утро те пуснаха котва край голямо рибарско селище и се заеха да разтоварват. Тукашната брегова линия бе по-скалиста от тази край Еро, а отвъд нея започваха гори.
	Селището бе дребно и самотно място, без стени, пазарен площад или странноприемница. Компаньоните прекараха нощта върху сламеници в храма на Астелус, който по съвместителство изпълняваше ролята и на хан. Войниците им нощуваха на плажа под платнени навеси. Рано на следващото утро поеха на път по лъкатушещ друм, отвеждащ навътре сред хълмовете.
	Тук планините също бяха различни — по-ниски и по-заоблени, като захабени зъби, и почти изцяло покрити с гори. Сред гъстото залесение оголените им върхове приличаха на плешивина. Из долините им личаха имения и прикрити зад стени села.
	Рилмарската крепост се намираше на входа на една от по-големите долини, за да охранява пътя. Тобин бе очаквал да види някакво подобие на дома си в Алистън, но вместо това бе посрещнат от висока и кръгла каменна кула, обградена от насип и стена. На върха й се издигаше назъбена тераса и конусовиден дървен покрив. Развяващият се там флаг изобразяваше две зелени змии, сплетени върху червено-жълт фон.
	— Това трябва да е новият герб на баща ти — каза Тобин, сочейки знамето на Ки.
	Оръженосецът му не каза нищо, а с безизразно лице оглеждаше стените. Принцът различи главите на шестима души, които наблюдаваха пристигащите. Знамената на Тобин и Корин трябваше да са им показали на кого принадлежи приближаващата процесия, но никой не излизаше да я посрещне.
	Ки заслони очи.
	— Виждаш ли хора от семейството си? — попита Тобин, нетърпелив да се срещне с тези, за които толкова бе слушал.
	— Не разпознавам никого.
	Когато доближиха портите, от вътрешността гръмна кучешки лай.
	Мърляв и едноок стражник им отвори. Той се поклони на принцовете, сетне невъзпитано се вторачи в останалите. Изглежда не разпозна Ки.
	Зад стените ги очакваха мъже и жени, които приличаха повече на бандити, отколкото на хората на лорд. Те подковаваха коне и цепеха дърва. Близо до стената димеше ковачница. Виждаха се и хора, разхождащи се безделно. Две огромни сивкави хрътки се нахвърлиха срещу новодошлите с ожесточен лай и не се оттеглиха, докато неколцина от безделниците не ги прогониха с няколко добре премерени камъка. Тобин видя, че Тарин и Порион се оглеждат недоволно, раздразнени от околната немарливост. Сред компаньоните се намериха и такива, които започнаха да се подсмиват, но Корин им хвърли остър поглед.
	Две малко по-големи от Ки момчета, облечени в сносни кожени брони, дотичаха от паянтовата стена.
	— Това ти ли си, Ки? — попита по-високият от двамата. В очите и косата той приличаше на Ки, но бе по-едър и изглеждаше повече като земеделец, отколкото като воин.
	— Да, Амин! — отвърна оръженосецът и поразведрен слезе от седлото, за да посрещне брат си.
	Другото момче го удари здравата по ръката.
	— Доста дълго те нямаше, братко. Аз съм Димиас, ето това е Амин.
	Вторият посрещач още повече приличаше на Киротиус.
	— Цял благородник! — възкликна той и силно прегърна Ки.
	И двамата новодошли говореха на диалекта, който Тобин помнеше от първите дни на Ки.
	Ковачът, русокос мъж в опърлена кожена престилка, също докуца при тях. Ръцете му бяха огромни и силни, но единият му крак бе изкривен. Той неумело се поклони на Корин и допря юмрук до сърцето си.
	— Добре дошли в Рилмар, Ваши Височества.
	Очите му непрекъснато отскачаха към Ки. В погледа му Тобин разчете завист.
	— Здравей, Инис — каза оръженосецът. Той също не изглеждаше особено зарадван да види ковача. Ки винаги се бе оплаквал от него в историите си. — Принц Корин, това е полубрат ми.
	Инис обърса ръце в престилката си и отново се поклони.
	— Татко е вътре. Подаграта пак го е блъснала в палеца. Каза да ви отведа, когато дойдете. Оставете конете и войниците си тук, Амин и Димиас ще се погрижат за тях. Насам, заповядайте.
	Порион, Тарин и Мелнот последваха компаньоните. Те се отправиха към ронещата се каменна стена, обгръщаща двора на самата кула. Инис се изравни с Ки и Тобин го чу да изръмжава:
	— Чак сега ли благоволи да наминеш у дома? Вече не сме достатъчно въздигнати за твоя светлост?
	Ки стисна юмруци, но не каза нищо.
	Минаващият под барбакана Тобин трябваше да затаи дъх. Стараеше се да не сбърчи нос срещу миризмите, които ги посрещнаха.
	Зад портата няколко мърляви жени се суетяха да варят сапун. Зловонието се разнасяше из двора, за да се слее с предишната воня на изпражнения, влажен камък и гниещо зеле (последното лежеше навсякъде). Тежък дим се бе наслоил из влажния въздух. Счупени бъчви бяха струпани на купчина в ъгъла край конюшните, а досами тях се издигаше бунище, из което ровеха прасета.
	Кулата имаше остра нужда от ремонт. Мъхове и лишеи разронваха стените, на места хоросанът между отделните блокове се бе отронил, за да бъде заменен от вкоренили се растения. Някои от кепенците бяха увиснали, а други изобщо липсваха — това придаваше на мястото запустял вид.
	Дворът бе покрит с плочки, напукани и разместени от мраза. На места сред тях зееха празнини, запълнени от кафяви кални локви. Патици и пилета се възползваха от тях, за да се напият. Туфи ружа и кучешко грозде надничаха край предната врата, а над нея се извиваха розови лиани — единственото изключение, което поне малко развеселяваше мястото.
	_Та това място по нищо не се отличава от улиците край Моста на просяците_, помисли си Тобин. Дори и в най-мрачните дни от детството му в Алистън, тамошната градина бе поддържана, а самата сграда бе стояла сносно.
	В отсрещния край на двора лудееха оцапани деца, подскачащи в задната част на строшена каруца. Небръснат млад мъж, облечен единствено в дълга и мръсна туника, бе седнал на капрата и наблюдаваше новодошлите. Косата му се спускаше на дълги мазни кичури по голите рамене. След приближаването си Тобин можа да види, че той има празния поглед на идиот.
	Зад себе си принцът отново дочу сподавен смях. Ки пламтеше от срам. Той отдавна бе изоставил недодяланата си реч и грубите маниери, освен това бързо бе усетил предимствата на чистите дрехи и личната хигиена. Нищо чудно, че не бе изгарял от желание да види семейството си.
	Малчуганите се затичаха да поздравят компаньоните. Останалите парцаливци скоро последваха примера им.
	Най-малките ги обкръжиха като врабчета, смеещи се възторжено. Едно момиченце с дълга руса плитка се бе втренчило в златния шлем на Корин.
	— Ти крал ли си? — попита тя, вперила сини очи в него.
	— Не, аз съм синът на краля. Принц Корин. — Той галантно целуна ръката й, а малката запищя от възторг.
	Идиотът на капрата също изпищя весело, заподскача и извика нещо, което напомняше името на Ки.
	— Здравей, Кик — неохотно отвърна оръженосецът и му помаха в отговор.
	— И той ли ти е брат? — със зле прикрито злорадство попита Маго.
	— Извънбрачен — изсумтя Инис.
	Входът на крепостта отвеждаше в голяма и кръгла зала, служеща едновременно за кухня и за килер. Скърцащо стълбище ги отведе в главното помещение.
	То бе осветено от няколко тесни прозореца и огъня на камината, но с нищо не се отличаваше от кухнята на долния етаж. С привикналите си към сумрака очи Тобин установи, че таванските греди и масите са потъмнели от времето, а на много места мазилката на стените се е отронила, оголвайки камъка. Няколко евтини, купени наскоро гоблена, висяха окачени на произволни места. На полица край камината бе поставен сребърен поднос, също потъмнял. В средата на стаята се бе свила кучка, кърмеща малките си, а по масите се разхождаха котки. Тук имаше и още едно огнище, по-малко, край което няколко жени предяха. Край нозете им лазеха две полуголи бебета. Цялото място смърдеше на мас и урина.
	— Това не е родното ми място — шепнешком напомни Ки на приятеля си, а после въздъхна. — То беше дори още по-зле.
	Тобин се чувстваше като предател. Не бе си представял подобно място, когато бе помолил краля да даде титла на Ларент.
	Слаба, изнурена жена на възрастта на Инис пристъпи напред, за да ги посрещне. Тя бе облечена в красива нова рокля, върху която личеше петно от лой. Жената неумело коленичи, за да целуне ръка на Корин. От вида й и от това, което Ки му бе разказвал за навиците на баща си, Тобин се досети, че сър Ларент подбира новите си съпруги измежду слугините — когато изтощението от многобройните раждания отстранеше предишната благоверна.
	— Приветствам ви в дома ни. Ваше Височество — каза тя. — Аз съм лейди Сикора. Благодарим ви… — Жената замълча, търсейки думи. — Благодарим ви за новата титла. Съпругът ми ви чака.
	Корин се постара да не прихва, докато й помагаше да се изправи.
	— Благодаря, милейди. Това е братовчед ми, принц Тобин.
	Сикора с нескрито любопитство се взря в лицето на Тобин.
	— Вие сте господарят, за когото говореше онази магьосница? — Зъбите й бяха развалени и дъхът й вонеше.
	— Ки е мой оръженосец и мой приятел — отвърна Тобин и хвана тънката й груба ръка. Тя отново направи реверанс.
	После Сикора погледна към Ки и поклати глава:
	— Баща ти ще иска да те види. Заповядайте да се нахраните, после ще ви заведа.
	Тя плесна с ръце към жените, които донесоха храна и вино от един бюфет и ги положиха на масата. Сред тях имаше прегърбена старица, а също и две млади момичета, които се червяха и попоглеждаха към Тобин и останалите.
	Храната бе непретенциозна, но изненадващо добра (предвид състоянието на дома) — студено овнешко с джоджен, поднесено върху пресен хляб, варен лук със сметана и вино, а също и най-вкусният месен пай, който Тобин бе опитвал извън кухнята на готвачката в Алистън.
	Гостоприемството на домакините не заслужаваше същите добри думи. Лейди Сикора остана при жените, нервно мачкаща роклята си с ръце. Тя не откъсваше поглед от всяка хапка, която си вземаше Корин. Инис се нахрани заедно с тях, невъзпитано привел глава близо до хлебната си чиния.
	— Защо господарят на дома не се храни заедно с нас? — поинтересува се Корин, отблъскващ дързък бял котак от храната си.
	— Болен е — изсумтя Инис с пълна уста. Това изчерпваше забавлението, което получиха по време на храненето.
	Сетне Инис се отправи обратно към наковалнята си, а Сикора поведе Корин, Тобин и Ки към една по-малка стая.
	В нея бе далеч по-уютно — облицована с борови дъски, придобили приятен тъмнозлатист оттенък, и огрявана от голяма камина. Накладеният огън успяваше да поприкрие миризмата на дълго не изнасяно нощно гърне. Тобин си спомни за стаята на Хейкън.
	Лорд Ларент бе задрямал в кресло край огъня, опънал болния си крак на табуретка. Дори и в съня си той изглеждаше заплашително. Имаше благородно извит нос, а небръснатата четина на бузите му скриваше стари белези. Редееща тъмна коса се спускаше по раменете му, над и около тънките му устни се извиваха сивкави мустаци. И той като съпругата си носеше скъпи дрехи, но пораждащи впечатлението, че дълго време не са били сваляни. Също така те бяха използвани и за носна кърпичка.
	Лейди Сикора леко разтърси рамото му, а мъжът се събуди сепнато, посягайки да изтегли несъществуващ меч. Лявото му око бе скрито зад мъглива белота. Единствено в здравото око Тобин откри сходство с Ки: цветът му се отличаваше със същата кафява топлота.
	Като цяло стопанинът изглеждаше доста недодялан, но изглежда бе по-запознат с дворцовия етикет от жена си, защото се надигна от стола си и дълбоко се поклони на Корин и Тобин.
	— Моля да приемете извиненията ми. В последно време почти не се надигам от креслото. Заради крака е. Най-големите ми синове още са в армията, а най-голямата дъщеря още не се е върнала. Сикора, Ахра върна ли се? Е, тя каза, че ще се върне, значи… — Той замълча. — Инис трябва да ви е посрещнал.
	— Така беше, а добрата ти съпруга ни приветства горещо — увери го Корин. — Седни, милорд. Виждам, че кракът те боли.
	— Донеси столове, жено! — изръмжа Ларент и изчака настаняването на престолонаследника, преди обратно да се отпусне в креслото. — Принц Тобин, семейството ми ви дължи огромен дълг за честта, която ни оказахте. Ще сторя всичко по силите си, за да заслужа доверието ви. И доверието на краля.
	— Не се съмнявам в това, сър Ларент.
	— Позволете да изразя съболезнования за кончината на баща ви. Той беше прекрасен воин, рядко добър.
	— Благодаря, лорде. — Тобин кимна, изчаквайки домакинът да се обърне към сина си, който до този момент не бе получил никакво внимание.
	Корин извади писмо от дрехата си и го подаде на стареца.
	— Кралят изпраща поздравите си и нареждания за утрешния поход.
	За момент Ларент се вторачи в документа, преди внимателно да го приеме. Повъртя го в ръцете си, разгледа печатите, после сви рамене:
	— Нека някой от хората ви го прочете, Ваше Височество. Ние тук не сме по книгите.
	— Оръженосецо Киротиус, прочети на достопочтения си баща писмото — заръча Корин. Тобин предположи, че братовчед му също е забелязал странната липса на реакция от домакина.
	Рунтавите вежди на Ларент се повдигнаха, а здравото му око се присви:
	— Ки? Не те познах, момче.
	— Здравей, татко.
	Тобин очакваше двамата да се засмеят и прегърнат, както близките на Тарин бяха приветствали завръщането му. Но Ларент бе отправил към сина си поглед, по-подходящ за появата на нежелан непознат.
	— Виждам, че се справяш добре. И Ахра така каза.
	Ки започна да разгръща писмото. Ръцете му трепереха.
	— И четеш? — промърмори сър Ларент. — Хубаво, чети.
	Посланието започваше с обичайните поздрави, сетне нареждаше Корин да оглави похода. Ки не се запъна нито веднъж, но към края на писмото отново се бе изчервил.
	Баща му слушаше мълчаливо, присвил устни. След изчитането на посланието той се обърна към Корин:
	— Преди няколко седмици крадливите негодници преместиха лагера си по-високо, след като ние се позанимахме с тях. Инис ще ви заведе, ако Ахра не се появи. Има пътека, която ще ви позволи да ги обградите. Ако се промъкнете през нощта, има вероятност да са прекалено пияни, за да ви чуят. Призори ще ги спипате. — Ларент замълча, присвивайки око. — С колко опитни войници разполагате?
	— Четиридесет.
	— Дръжте ги под ръка. Ваше Височество. Тези бандити са корава работа. Само тази година ограбиха половината села в долината. Още след пристигането си тук ги подгоних — докато кракът ми не се скапа. — Той отново се вторачи в Корин и поклати глава. — Нека са ви под ръка, чухте ли? Не искам да изпращам останки в столицата.
	— Получили сме най-доброто обучение в Скала, милорд — сковано отвърна Корин.
	— Не се съмнявам. Ваше Височество — промърмори старецът. — Но никакво обучение не може да замени истинската битка.


	Докато се приготвяше да си ляга, Ки си мечтаеше Тобин да не бе проявявал благоволение. Ако баща му не бе станал лорд, кралят никога нямаше да изпрати компаньоните при него. Струваше му се, че от цяла вечност не е виждал близките си. Едва когато ги видя отново и забеляза начина, по който го гледат, оръженосецът осъзна колко се е променил. Дори Амин и Димиас бяха хвърляли завистливи погледи към него. Но по-малките деца — поне онези от тях, които си го спомняха — се радваха да го видят и умоляваха да им разказва истории за града. Те налазваха като малки катерици всеки, който останеше неподвижен достатъчно дълго. Добре поне, че Корин бе посрещнал със смях тези им склонности. Колкото и ниско мнение да имаше за принца, дори Ки трябваше да признае, че престолонаследникът умее да бъде приятен събеседник, когато поиска. А едно от хлапетата бе отмъстило задочно за гаврите към своя родственик, като се бе покатерило в скута на Олбън с натежало дънце на панталоните.
	Но като цяло Ки се чувстваше отвратително. Сега всички компаньони бяха видели с очите си, че той наистина е селски рицар. Мърлявият вид на баща му и клетата Сикора едва не го бе убил от срам. _Даже и копринени пантофки да обуеш на прасето, то няма да стане танцьор_, обичаше да казва баща му по адрес на онези, които се изхвърляха. Днес Ки болезнено ясно бе осъзнал тази пословица.
	Повечето от домакините си легнаха по залез. Най-малките изглежда не бяха узнали за благородническия си статус, защото все така спяха на пода при кучетата и котките. Инис и по-големите момчета бяха останали да пият заедно с компаньоните, правейки откъслечни опити за гостоприемство. Инис, четвърто извънбрачно дете след Ахра, се отличаваше с муден ум и граничеща с грубост мълчаливост. Заради крака си той оставаше вкъщи и не отиваше на война. Амин и Димиас бяха участвали като вестоносци в последните сражения и беше очевидно, че Инис не можеше да им прости това. Както не можеше да прости успеха на Ки.
	Корин се стараеше да извлече максималната полза от дадените обстоятелства. Престолонаследникът обръщаше чаша подир чаша лошо вино, за което не спираше да сипе похвали. Шегуваше се с Амин и дори успя да изтръгне усмивка от Инис, като го предизвика да си премерят силите и изгуби. Калиел даде тон за няколко песни, с които се отблагодари за приема. Но Ки не можеше да не забележи погледите, които Олбън, Маго и приятелите им не спираха да хвърлят към него, както и подсмихванията им в отговор на тромавите опити на Сикора да влезе в ролята на домакиня. Тя винаги се бе държала добре с Ки и той едва не се бе нахвърлил върху Ариус, когато последният й отговори грубо. Братята му също бяха забелязали, защото също бяха изгледали на кръв благородника.
	Но Риско бе сграбчил коляното му под масата и бе поклатил глава. Дори и в това отвратително място един оръженосец не биваше да излага престолонаследника и господаря си с побоища. Руан и Бариеус го бяха погледнали с разбиране, но това само бе накарало Ки да се почувства още по-зле.
	Тобин знаеше как се чувства приятелят му той винаги усещаше. Принцът не обръщаше внимание на грубияните, разговаряше с Амин и дори се дуелира с Димиас. Понякога поглеждаше към оръженосеца си, за да му се усмихне. Жестът му не съдържаше преструвка.
	Най-сетне се бяха отправили към стаята си. Поклащайки се, Корин се бе облегнал на Инис и го бе провъзгласил за сносен тип. Тобин и Калиел бяха повели престолонаследника след показващата пътя Сикора. Ки ги бе последвал, защото не бе искал да остава край Маго и останалите.
	Мащехата му ги отведе до сравнително чиста гостна стая с две големи легла. Ки щеше да потъне в земята от срам, когато Сикора каза на Корин, че оръженосците са добре дошли да спят в плевника на конюшнята (нещо, което според сър Ларент несъмнено бе непростима глезотия). Корин прояви благородническа тактичност и уреди донасянето на сламеници.
	Останалата част от този етаж, където по принцип би трябвало да се настанят господарите на дома, бе занемарена. И очевидно бащата на Ки не бе сметнал за необходимо да я ремонтира. Другите стаи бяха празни и плесенясали, с подове, покрити с птичи и миши изпражнения. Но тъй като всички живееха и спяха в голямата зала на долния етаж, за тях това не беше от значение.
	— Имаш ли нещо против да сляза за малко, Тоб? — тихо попита той.
	Тобин го стисна за ръката.
	— Не, Ки. Върви.


	— Значи си се върнал, за да се сражаваш? — попита Амин, докато му правеше място да седне. — Наистина ли никой от вас още не е воювал?
	— Точно така — потвърди Ки.
	— И точно тук да дойдеш да търсиш битка — каза Димиас. — Дори аз съм се сражавал. Защо онзи твой граф не те е водил досега?
	— Благородниците не отиват да воюват толкова млади. — Истина беше, но все пак Ки се чувстваше малък. Амин носеше белег от меч върху бузата си и непрекъснато го обръщаше към брат си.
	— Чуйте го само! — обади се полусестра му Лила откъм една от купчините спящи. — Как префърцунено говори!
	— Те ме научиха да говоря като тях — изръмжа Ки, връщайки се към някогашния си диалект. — Да не очаквате да търпят мученето ми край лордовете и дамите?
	Димиас се засмя и го прегърна през рамо.
	— Това е нашият Ки! Радвам се за теб. Може да научиш и нас. И да ни уредиш в Еро. Градският живот би ми се харесал. Не бих имал нищо против да оставя тази смрад зад себе си, както направи ти.
	— Татко ме продаде — напомни Ки, но истината беше, че той не бе тъгувал при заминаването си.
	Амин тихо промърмори:
	— Видях как някои от тях те гледаха отвисоко, а ти им се оставяш. Не им доставяй това удоволствие, чу ли? Виждал съм битка. Половината от тези аристократчета ще се напикаят утре, помни ми думите. Но ти няма да си сред пикльовците — продължи той и го потупа по рамото. — Ахра каза, че двамата сте били същински воини. Докоснати от благословията на Сакор, така каза. Твоят Тобин е читав, макар да е малко щърбав и женствен.
	— Ти и принцът ще се представите добре — допълни Димиас.
	— Естествено! — навъси се Ки. — Освен това той не е женствен!
	Тримата се заеха да спорят над това. За пръв път от пристигането си Ки се зарадва на завръщането. И още по-силно се радваше, че братята му се изказваха добре за Тобин.


	Притиснат в леглото между Никидес и Урманис, Тобин слушаше как по-големите се перчат за бандитите, които щели да убият утре. Както винаги, гласът на Корин бе най-гръмък. Тъй като Ки все още не се връщаше, принцът се надигна от леглото, решавайки да го потърси.
	Залата на долния етаж бе притъмняла. Единствено от огнището долиташе слабо сияние. Тобин се канеше да се качи обратно, когато някой прошепна:
	— Ки е навън, Ваше Височество, ако търсите него.
	Принцът благодари и внимателно започна да си подбира път сред налягалите тела. Сетне прекоси кухнята и излезе на двора. Нощта бе безоблачна и звездите изглеждаха огромни. Върху стената пламтяха факли, чиято светлина открояваше силуетите на дежурещите.
	Тобин продължи към портата, но спря, защото зърна двама души да седят в счупената кола.
	— Ки? — прошепна той.
	— Недей да оставаш, Тоб, студено е.
	Принцът се покатери на капрата. Другият човек се оказа Тарин, подпрял брадичката си с юмруци.
	Тобин се почувства натрапник, но не му се искаше да се връща.
	— Какво има?
	Ки изсумтя:
	— Ти сам видя. — Той размаха ръка към двора и крепостта. — Това е произходът ми. Мислиш ли, че останалите ще ме оставят на мира?
	— Съжалявам. Не си бях и помислял за нещо подобно. Смятах…
	— Защото не познаваше близките ми.
	— А Ки не ги е виждал отдавна — тихо каза Тарин.
	— Не са толкова зле — поне някои. Братята ти ми харесват, а баща ти е истински воин.
	— Остарял е през изминалото време. Никога не го бях виждал да дреме така, полусляп. Пет години са много време, Тоб. Сега, като ги гледам, започвам да се чудя кой съм.
	— Ти си този, който си — решително каза Тарин. — Това се опитвах да му обясня, Тобин. Някои са родени благородници, но не съдържат и капка благородство. Други, като Ки, имат благородно сърце. И двамата видяхте семейството ми. И моите близки не бяха по-различни от твоите роднини, Ки, но Риус ми помогна да осъзная, че произходът отстъпва пред делата. С теб също е така. Не бих те заменил за нито едно от онези благородничета.
	Тарин докосна и двамата по рамото, а после се надигна.
	— Не стойте дълго, Тобин. Трябва да се наспите.
	Тобин мълчеше, замислен за собственото си завръщане в Атион. Той действително бе очаквал, че Ки ще бъде приветстван по подобен начин и тук. Но укреплението бе отвратително, не можеше да се отрече. Дали кралят бе знаел това, когато бе избирал мястото?
	Тъй като не се сещаше какво да каже, принцът потърси ръката на приятеля си и я стисна. Ки го побутна с рамо и изръмжа:
	— Зная, че ти не си променил мнението си за мен, Тоб. Ако си мислех това, през нощта щях да се махна завинаги.
	— Не, нямаше. Щеше да пропуснеш утрешната битка. А и Ахра също ще бъде там. Какво щеше да направи тя, ако ти избягаше?
	— Да. От нея се страхувам повече, отколкото от компаньоните. — Ки се надигна, огледа се и се засмя. — Можеше да бъде и по-лошо.
	— Как?
	Белите зъби на Ки блеснаха в мрака.
	— Ако аз бях наследникът на всичко това.


	Глава тридесет и трета

	Беше още тъмно, когато Порион и Тарин ги събудиха, но през прозореца долиташе утринен вятър. Сега, по време на приготвянето, никой не се надуваше. Тобин се спогледа с Ки, докато последният му помагаше да се облече, и в неговите очи видя отразени собствените си страх и вълнение. Едва облечен, принцът вече бе започнал да се поти.
	Готов, Тобин се обърна към вратата и видя, че Корин си е окачил и нов амулет, редом с конската фигурка, която той му бе подарил.
	— Какво е това? — попита той, привеждайки се да огледа украшението на братовчед си: парченце рог в златен обков.
	— Татко ми го даде. Носи щастие — отвърна Корин и целуна амулета.
	За пръв път от много време насам Тобин изпита копнеж и завист. Какво ли щеше да му каже или даде Риус преди първата му битка?


	Долу не се виждаха никакви следи от приготвяне на закуска. Деца и животни наблюдаваха от сенките как компаньоните излизат на двора. Тримата най-големи братя вече ги чакаха. Ахра и нейните конници също се бяха появили. По дрехите им личеше, че са яздили цяла нощ, за да пристигнат навреме — и изглежда бяха пристигнали съвсем неотдавна. До Ахра стоеше момиче на около дванадесет, босо и облечено в окаляна туника, възседнало също толкова окалян кон. И двете слязоха, за да прегърнат Ки, сетне Ахра се поклони ниско на Корин и Тобин.
	— Простете закъснението ми, принцове. Татко изпрати Корли да ме повика, но тя се забавила по пътя.
	— Извинения, Височества — срамежливо промърмори момичето и направи несръчен реверанс. — Здравей, Ки!
	Ки бързо я целуна.
	Тобин я разглеждаше с интерес, защото от всички роднини, които бе видял досега, тя споделяше най-голяма прилика с приятеля му. Корли имаше сходни с неговите черти. Дори усмивката, насочена в отговор на погледа на принца, бе подобна.
	— Тя пълнокръвна сестра ли ти е? — обърна се той към Ки, който се бе заел с оседлаването на конете им. Струваше му се странно, че приятелят му не я е споменавал.
	— Корли? Не, тя е от копелетата. — Ки поспря и я погледна. — Определено е пораснала.
	— Тя прилича на теб.
	— Мислиш ли? — Оръженосецът се отдалечи към конюшните.
	Изненадан от реакцията му, Тобин отново погледна към момичето крадешком. Корли бе по-слаба от Ки, но имаше същите кафяви очи и мека, права коса. И същата гладка, златиста кожа. Чертите й бяха малко по-меки и заоблени…
	_Като другото ми лице, което зърнах в езерото._
	Побиха го тръпки и той побърза да се извърне. Струваше му се, че е видял привидение.
	Ахра бе довела двадесет души със себе си — корави бойци, една трета от които бяха жени. Повечето от мъжете бяха или съвсем млади, или ветерани. Най-добрите бойци се намираха в полковете. Оглеждащ се за Ки, Тобин видя едно от момчетата да му прави знак. Принцът се поколеба, решавайки, че му се е привидяло, но конникът повтори движението. Заинтригуван, Тобин се приближи.
	Момчето бе безбрадо, на неговата възраст. Лицето, изникващо изпод шлема и воински сплетената коса, бе изцапано с кал. Но очите му изглеждаха някак познати. А по усмивката личеше, че войникът определено познава Тобин.
	— Не ме ли позна, принце?
	Това изобщо не беше момче.
	Сърцето на Тобин подскочи, а тя го поведе към една купа сено.
	— Уна!
	Девойката свали шлема си и разтърси коса.
	— Да. Не исках да рискувам да се показвам пред Корин и останалите, но зная, че ти ще запазиш тайната ми.
	Нямаше и следа от изтънчената млада дама, която Тобин бе познавал. Уна носеше обикновена броня, покрита с белези, но мечът на хълбока й представляваше прекрасно произведение на някогашното оръжейно изкуство.
	— Мечът на баба ти? — попита принцът, сочейки с очи.
	— Казах ти, че един ден ще го окача на колана си. Не си бях и помисляла, че този ден ще настъпи толкова скоро. Както ти самият не си очаквал, че аз ще вляза в битка преди теб.
	— Така е. Но какво правиш тук?
	— Къде смяташе, че ще отида, след всички онези истории на Ки?
	— Не зная. Ние с него… се опасявахме, че… — Той замълча, тъй като не искаше да споменава слуховете за убийството й, заръчано от краля. — Радвам се, че си тук. Уби ли вече първия си противник?
	— Да. Ти беше добър учител. — Тя се поколеба и го погледна в очите. — Значи не ме мразиш?
	— Защо бих те мразил?
	— Обучаването на момичетата беше моя идея. Татко каза, че си загазил страшно заради това. Чух, че Аренгил бил изпратен обратно в Ауренен.
	— Разбира се, че не те мразя. Вината не беше твоя.
	— Всички по конете! — викна Корин.
	Тобин стисна ръката й във воински поздрав.
	— Нека пламъкът на Сакор те пази, Уна. Ще кажа на Ки!
	Уна се усмихна широко и отдаде чест.
	— Ще бъда зад теб, принце.


	С храбро развети знамена групата напусна стените на крепостта. Не носеха факли. Инис и Ахра поеха напред, за да ги поведат през долината. Амин и Димиас яздеха край Тобин, който не можа да не се възхити на лекотата, с която двамата се поклащаха върху конете си. Тарин и капитан Мелнот бяха заели позиция най-отзад.
	След няколко мили напуснаха пътя и навлязоха сред гората, накъсвана от поляни. Достигнаха първото селце скоро — мразовитите мъгли все още се диплеха ниско над земята. Освен това бе прекалено тъмно, за да се различи нещо повече от няколко сламени покрива, стърчащи над дървената палисада. След приближаване ги посрещна миризмата на пепел и овъглена плът, позната им от масовите клади край Еро.
	— Бандити? — попита Корин.
	— Не — отвърна Ахра. — Чума.
	Но поселището, на което се натъкнаха след още няколко мили, действително бе опожарено от разбойници. Небето бе посивяло достатъчно, за да може Тобин да различи саждите по останките от каменните комини. Зърна и някаква дървена кукла, захвърлена в калта.
	— Това се случи преди няколко седмици — каза им Инис. — Открихме само мъжки трупове.
	— Изглежда са се укрепили добре, щом са започнали да си вземат момичета — поклати глава Тарин. — Още колко остава?
	Инис посочи към хълмовете пред тях, където няколко колони дим се издигаха сред дърветата.
	Тобин потръпна, представяйки си как пленените жени приготвят закуска.
	— Не се притеснявайте, ще ги освободим — казваше в този момент Корин.
	Инис сви рамене:
	— Вече няма голяма полза.
	— Стоката вече е безполезна, нали? Направо да измират? — изръмжа Ахра.
	Инис посочи с палец към руините.
	— Вече нищо не ги очаква.
	Ахра не каза нищо и смръщено ги поведе на запад, следвайки животинска пътечка.
	— Всички да мълчат. Предайте и на останалите — прошепна тя. Сетне се обърна към Корин и другите, намиращи се зад нея. — Старайте се да не позволявате на оръжията си да дрънчат. Все още ни остават няколко мили, но е възможно да са оставили съгледвачи.
	Всички прегледаха ножниците и колчаните си. Тобин се приведе и мушна свободния край от ремъка под седлото, като го притисна с бедро. До него Ки стори същото със своя кон.
	Слънцето вече изгряваше, но под дърветата в долината бе все още мрачно. Навсякъде около тях се издигаха ели. Каменистата твърд бе осеяна с паднали дървета.
	— Теренът не е подходящ за устремна атака — тихо каза Корин към Ахра.
	— Така е. Но е добър за изненадващо нападение. Да изпратя ли разузнавачи?
	— Да отидем ние? — предложи Димиас.
	Но Ахра поклати глава и изпрати двама от хората си.
	Тобин леко се надигна в седлото, опитвайки се да открие вражески наблюдатели сред сенките. Не беше точно изплашен, но му се струваше, че под сърцето му се е образувала някаква празнина.
	При огледа си установи, че и останалите се чувстват по подобен начин. Лицето на Корин изглеждаше прекалено сковано, за да е истинска решителността му, а Танил броеше стрелите в колчана си. Останалите компаньони също проверяваха въоръжението си или неспокойно се оглеждаха. Ки улови погледа на приятеля си и се усмихна.
	Дали Уна се страхуваше, чудеше се Тобин, или първото сражение прогонваше страха от следващите? Съжаляваше, че не се бе сетил да попита.


	След няма и миля притихнал напредък Ки долови миризмата на готварски огньове. Въздухът бе влажен и пренасяше дима ниско. Скоро диплите му можеха да бъдат различени сред клоните. Оръженосецът започна да оглежда дърветата още по-внимателно, неспособен да се отърси от образа на нечии остри очи, следящи го над върха на насочвана стрела.
	Но нищо не се случи. Чуваше се единствено мекото потупване на копитата сред горския мъх, преплетено с песента на птиците.
	Скоро достигнаха поляна, където слязоха от седлата. Офицерите и компаньоните се събраха около Ахра, а оръженосците се заеха с конете.
	— Малко остава — прошепна сестрата на Ки и посочи продължението от пътеката на изток. — Лагерът им се намира на по-малко от половин миля в една долчинка.
	Всички погледи се насочиха към Корин. Той се посъветва с Ахра и капитаните, сетне нареди:
	— Тобин, ти ще останеш тук заедно с войниците си. Ник, Лута, Куирион, вие оставате с тях. — Последният понечи да протестира, но Корин го спря. — Вие ще пазите фланга ни. Ще изпратя вестоносец, ако имаме нужда от помощ.
	— Вие двамата ще останете с тях, защото познавате земята и при нужда ще послужите за водачи — каза Ахра на братята си.
	Престолонаследникът стисна новия си амулет, сетне погледна към Порион, който кимна.
	— Това е. Вадете оръжия и ме последвайте.
	— Ами разузнавачите ни, принце? Не трябва ли да изчакаме завръщането им? — попита Ахра.
	— И без това вече става късно. — Корин погледна към просветляващото небе. — Ако са се изгубили, ще се лишим от малкия си шанс за изненада. Хайде.
	Той широко размаха меча си и останалите от отряда му го последваха.
	— Чухте принца — прошепна Тобин, когато звукът от отдалечаващите се коне утихна.
	Оръженосците и хората на Тарин се заеха да връзват конете.
	— Връзвайте ги с примка, момчета — тихо подвикна Тарин и развърза стегнатия възел, който Руан бе направил. — Трябва да можем да се измъкнем бързо, ако ни се наложи.
	Сетне им оставаше единствено да чакат. И да се ослушват. Нямаше причина да стоят прави, но никой не приседна. С ръце върху дръжките на мечовете или пъхнати в коланите, компаньоните се бяха струпали и наблюдаваха пътеката. Някои от хората на Тарин се разпръснаха, за да обхождат краищата на поляната.
	— Чакането винаги е най-трудната част — промърмори Амин.
	— В колко сражения си участвал? — попита Лута.
	Аминовата напереност отстъпи пред срамежлива усмивка.
	— Само две с истински бой, но пък съм чакал доста!
	Слънцето бе започнало да наднича над короните на дърветата, когато дочуха първите далечни викове.
	Тарин се покатери върху голяма канара в края на поляната, заслуша се и се усмихна.
	— Изглежда все пак са успели да ги нападнат изневиделица.
	— Всичко ще свърши, без ние да сме помирисали битка — изръмжа Амин. — Защо не идва вестоносецът?
	Виковете продължаваха да се разнасят, но изникналият вятър отчасти ги заглуши с шуменето си сред клоните. Тарин остана върху камъка и загледан в пътя. Приличаше на вярно куче, очакващо завръщането на господаря си.
	Той беше първият повален.


	Глава тридесет и четвърта

	Първите мигове на нападението се отличаваха с неестествена тишина. Само допреди миг всичко бе оставало спокойно. В следващия момент Тарин надаваше секнат вик и рухваше от камъка. От лявото му бедро стърчеше стрела, попаднала в леко разместената цепка на бронята.
	_Майсторски или късметлийски изстрел_, помисли си Тобин, докато се втурваше към него. Само след няколко крачки рухна неочаквано, блъснат от нечия тежест.
	— Лягай, Тоб! — Ки изглеждаше твърдо решен да остане върху него.
	— Тарин е ранен!
	— Видях. И теб ли искаш да прострелят?
	Амин бе легнал в тревата пред тях, така че Тобин не можеше да види нищо друго.
	Въздухът над главите им се бе изпълнил с гневното жужене на стрели. Някои се забиваха недалеч от прикрилите се. Сред дърветата долитаха викове. Наблизо някой изрева от болка — май беше Сифъс. Някакъв кон също изцвили. Вързаните животни започнаха да подскачат. Въжетата се разкъсаха и конете се пръснаха.
	Бурята от стрели секна със същата внезапност, с която бе и започнала. Тобин избута Ки и първи скочи на крака. Всички се бяха разпръснали из поляната. Някои все още лежаха сред тревата, други бяха пропълзели до първите дървета. Кони и още неколцина се опитваха да успокоят оставащите коне.
	— Към мен! Към мен! — изкрещя Тобин, изтегли меча си и посочи към дърветата от дясната си страна. — Бързо!
	Обстрелът бе подновен веднага, но хората му бяха чули. Някои се затичаха, прикривайки се зад щитовете си, други се осланяха на бързината си.
	Ки се стараеше да го прикрива, без да пречи. Никидес и Руан достигнаха до тях. Братята на Ки също пристигнаха, повдигнали щитове.
	Само че прекалено много от тях бяха останали на открито. Някои не помръдваха — поне трима от войниците лежаха прекалено неподвижно. Сифъс бе единственият, когото принцът можа да различи — той бе рухнал по гръб, а от окото му стърчеше стрела. Край него лежеше притежателят на благороднически табард — или Лута, или Бариеус.
	— Ела, Тобин! — подкани го Ки, стараещ се да го издърпа по-навътре сред дърветата. Принцът хвърли поглед към камъка, където Тарин бе паднал, но мъжът не се виждаше. Молейки се горещо приятелят му да се е прикрил, Тобин изтича да се присъедини към останалите, приклекнали зад стволовете. Онова празно усещане под сърцето му бе изчезнало. Точно сега той не чувстваше нищо. Надникването му откри още тела върху поляната. Стрелите стърчаха от тях, подобно на тръстики.
	Ки отново стисна ръката му и посочи надясно.
	— Чуваш ли?
	Наблизо пропукваха клонки, притискани от нечии ботуши — някой се отправяше към тях. Тобин бързо се огледа. Никидес и Руан бяха единствените компаньони. Куирион не се виждаше никъде. Освен Амин и Димиас, принцът разполагаше с Кони и още петима войници. А вече дочуваха врагове и от лявата си страна.
	_Проклятие, изненадаха ни и са успели да ни разделят_, мрачно си помисли Тобин. Това бе възможно най-неприятното начало на битката, тъй като нямаха представа за числеността на противника.
	Всички гледаха към него.
	— Ник, вземи Кони, Амин и тях четиримата и поеми лявата страна — нареди той. Струваше му се, че там враговете са по-малко. — Останалите ме последвайте.
	Кони свали щита си и му го подаде.
	— Вземи, Тобин.
	Принцът го прие с благодарност.
	— Сакор да ви пази — пожела той, мушна лявата си ръка под ремъците и поведе отряда си надясно.
	След по-малко от двадесет ярда неколцина едри мъже се хвърлиха насреща им, размахали мечове, сопи и брадви. Сетне не остана време за мислене. Тобин се затича насреща им, редом с Ки. Смътно усещаше, че и други тичат след тях, за да посрещнат атаката.
	Първите двама от бандитите веднага се нахвърлиха върху Тобин: един благородник щеше да им осигури прекрасен откуп, освен това те очевидно го подцениха. Ки препречи пътя им и издигна меча си тъкмо навреме, за да попречи на по-високия да му разсече черепа. Вторият отскочи встрани и продължи устрема си, посягайки да сграбчи Тобин. Той носеше къса ризница и шлем, но от движенията му личеше, че не е трениран войник. Принцът се дръпна назад и същевременно разсече бедрото на нападателя си. Онзи изпусна бойната си брадва и рухна, вкопчил се с рев в огромната рана.
	Тобин не можа да го довърши, защото някакво движение от лявата страна го накара да се обърне. При движението си принцът едва не се препъна в мъртвия мечоносец зад гърба си — изглежда някой бе спасил живота му.
	Отправяйки благодарности към спасителя, Тобин посрещна новия си противник, който вече повдигаше тояга. Това бе изключително глупав начин за атака — принцът съумя да отстъпи встрани и да посече стомаха на бандита. Разбойникът залитна, Ки скочи и го довърши, промушвайки го във врата.
	Още от негодниците изскочиха насреща им. Гората се изпълни с крясъци, викове и проклятия, допълвани от метален екот и стържене. Тобин видя Димиас да се сражава с огромен мъжага и се затича да му помогне, но изникналият иззад едно дърво Амин го изпревари, прерязвайки гърлото на братовия опонент.
	Ки бе паднал на земята и принцът се обърна да му помогне, ала пътят му се оказа препречен от нов брадвоносец.
	Годините обучение отстраняваха необходимостта от съзнателна мисъл. Почти инстинктивно младият принц нанесе удар към дясното рамо на противника, сетне замахна в съкрушителен удар към врата. Хиляди пъти бе тренирал този ход, но никога досега не го бе изпълнявал с подобна лекота. Бандитът не носеше ризница. Острието на Тобин разсече кожа и мускул, за да блъсне костта. Посеченият рухна като дънер, бликащ червенина. Плисъкът заля и лицето на Тобин. Медно соленият вкус на чуждата кръв го разпали още повече.
	Краткото разсейване едва не му коства живота. Сепнат от крясъка на Ки, Тобин се обърна. За частица от мига зърна единствено понеслото се към главата му острие. Веднага след това вече летеше назад, блъснат от изблик леден въздух. Съприкосновение с дърво прекрати полета. Врагът рухна отгоре му и Тобин трескаво започна да се изхлъзва, за да скочи на крака. Едва след миг осъзна, че бандитът не помръдва. Главата му увисна безжизнено, когато Ки и Амин го издърпаха от Тобин.
	Над рамото на Ки принцът зърна призрака — с лице, озъбено в същата онази животинска гримаса, съпътствала убиването на Орун.
	— Благодаря — прошепна Тобин. Но братът вече си беше отишъл.
	— Билайри да ме тръшне! — възкликна Амин, поглеждайки към пресния мъртвец. — Какво му направи? Уплаши го до смърт?
	— Н-нямам представа — отвърна принцът, изправящ се с помощта на Ки. Как ли братът го бе открил? А Ки се огледа набързо, което означаваше, че се беше досетил, може би дори бе зърнал призрака.
	Димиас се огледа и заяви:
	— В името на пламъка! Екстра се справихме, какво ще речете? — Тобин осъзна, че битката е приключила.
	Половин дузина бойци дотичаха при тях, водени от Тарин. Стрелата вече не стърчеше от крака му, но върху панталона му бе изникнало тъмно петно, на което боецът не обръщаше внимание. Той почти не накуцваше, а кръвта по острието на меча му показваше, че раната не е попречила и на сражаването му.
	— Ето къде сте! — задъхано рече той. — Слава на светлината, че сте добре. Не видях къде точно… — Тогава той премести поглед към околните трупове и зяпна. — В името на пламъка!
	— Ами ти? — попита Ки.
	— Попадението не беше сериозно и стрелата излезе без разкъсвания — отвърна Тарин, все още зает да брои убитите.
	— Трябваше да видиш принца! — възкликна Кони. — Поне трима от тях са негови. Колко по-точно, Тобин?
	— Не зная — призна принцът. Отделните откъслеци от сражението се сливаха в ума му.
	— И това е само първият им път — рече Амин, гордо потупвайки Ки по рамото. — Ти се представи отлично, братко. Вие също, Ваше Височество. Кой беше първият ви противник?
	Тобин погледна и с отвращение установи, че първият му опонент, когото бе посякъл в крака, бе още жив и се опитваше да пропълзи сред дърветата.
	— Най-добре доубийте негодника — каза Кони.
	— Да, погрижи се за него, Тобин — тихо каза Тарин.
	Тобин знаеше какво трябва да стори, само че празнината под сърцето му бе изникнала отново. Убиването в битка бе лесно, просто рефлекс. Но съвсем друго беше мисълта да доубие ранен, пък бил той и враг.
	Само че не можеше да си позволи колебание пред всички тях. Нямаше да се посрами, като покаже слабост.
	Принцът прибра меча си и извади дългия нож от колана си. От раната в крака на бандита все още течеше кръв. След себе си той бе оставил охлювна диря от червени иглички.
	_Той така или иначе ще умре от кръвозагуба, ако не го довърша_, каза си Тобин, пристъпвайки към него. Мръсната коса на мъжа бе достатъчно дълга за хващане. Принцът лесно можеше да приложи един от уроците на Порион. _Извиваш назад главата. Разрязваш дълбоко, силно и бързо._
	Но докато посягаше, бандитът се обърна по гръб и вдигна ръце пред лика си.
	— Милост, господарю! Пощадете ме, моля ви! — изпищя той.
	— А ти милостиво се канеше да го съсечеш! — намръщи се Димиас. — Убийте го, принце.
	Ала Тобин стоеше застинал. Виждаше точно къде трябва да насочи удара си — вената пулсираше учестено в шията на проснатия. Не страх или слабост удържаше ръката му, а споменът за краля, пробождащ безпомощния магьосник.
	— Той помоли за милост — каза Тобин и отпусна ножа си.
	Бандитът се бе втренчил в него иззад повдигнатите си ръце.
	— Благодаря ви, милорд! Благословен да сте! — Той понечи да се извърне, за да целуне ботуша на Тобин, но принцът отвратено се отдръпна.
	— Изчезвай. Ако те видя отново, ще те убия.
	Димиас изсумтя, докато раненият изпълзяваше между дърветата.
	— Когато оздравее, отново ще тръгне из гората. Сега ридаеше сополиво и искаше да ви целува краката, но би ви наръгал в гръб при първа възможност.
	— Може и да е така, момче, но постъпката на принца пак си остава благородна — рече Тарин. А после тихо добави към Тобин: — Следващия път удряй бързо, преди да имат възможност да ти се молят.
	Тобин преглътна и кимна. Десницата му лепнеше от кръв, чийто допир го караше да се чувства отвратително.
	Момчетата започнаха да разпознават жертвите си. Тарин нарисува вертикални ивици върху бузите с кръвта на убитите от тях и ги накара да близнат по капка.
	— За да не ви преследват духовете им — обясни той, когато принцът скриви лице.
	— Къде са другите? — попита Тобин. Край тях се бяха събрали още войници, но Никидес не се бе появил. — Виждал ли си Лута или Куирион? — Повече от дузина от бойците му липсваха. Наоколо все още долитаха звуци от сражение.
	— Ариус бе ранен — каза Тарин. — Видях лорд Никидес да се сражава от другата страна на поляната. Все още има неколцина вражески стрелци, които се оглеждат, а освен това видях десетина от бандитите да се опитват да отмъкнат конете.
	Амин се изплю на земята.
	— Негодниците са знаели, че идваме.
	— Или са открили от кое място е тръгнал Корин — рече Тарин.
	— Тогава трябва да му помогнем! — възкликна Ки. — Щом бандитите са си позволили да изпратят хора тук…
	— Мястото ни е тук — каза Тобин. — Корин каза, че ще ни повика, ако има нужда от нас.
	Тарин отдаде чест.
	— С твое разрешение, ще изпратя хора да огледат околната местност.
	На поляната завариха Бариеус да обстрелва двама вражески стрелци. Рухналият на поляната компаньон се оказа Лута. Юношата лежеше по лице, от гърба му стърчеше стрела. Но беше жив и се опитваше да пропълзи до прикритието на дърветата. Поредна стрела се заби близо до протегнатата му ръка.
	Бариеус извика и изтича на открито, за да се прицели по-добре. Дори и от това разстояние Тобин можеше да види, че той е насълзен.
	Принцът си отбеляза позицията на стрелците и се отправи да ги заобиколи.
	— Следвайте принца! — нареди Тарин.
	Той и Ки настигнаха Тобин точно когато принцът се бе натъкнал на четирима бандити. Тарин посече един от тях, а останалите побягнаха. Единият от стрелците бе мъртъв. Другият избяга преди тримата да са достигнали дървото, зад което той се криеше.
	Загърбвайки Тариновото предупреждение, Тобин изтича до Лута. Бариеус вече бе приклекнал до него.
	— Съжалявам — ридаеше последният. — Опитах се да го прикрия, но не успях!
	Лута направи опит да се надигне, но рухна отново, прерязан от пристъп на кашлица. Кървава пяна изхвърча измежду устните му.
	— Обстрелът ни завари на лошо място — обясни Бариеус. — Той ми каза да бягам и аз бях останал с впечатлението, че ме следва, но…
	— Спокойно, Бариеус. А ти не се напрягай, Лута — рече Тобин, хващайки хладната ръка на ранения.
	Тарин също коленичи край тях, за да прегледа раната.
	— Изглежда е засегнала дроб — каза Димиас.
	Тарин кимна.
	— Ако я извадим, в гърдите му ще нахлуе въздух. За момента е по-добре да я оставим вътре.
	Лута стисна ръката на Тобин и се опита да каже нещо. Всеки негов дъх бълбукаше с кървави мехурчета.
	Принцът държеше главата си сведена, за да скрие сълзите си. Лута бе най-добрият му приятел сред компаньоните.
	— Позволете да погледна — каза Маниес. Той целеше дребните наранявания на хората на Тарин в отсъствието на дризиан. Войникът внимателно огледа раната и заяви: — Трябва да го отведем обратно в Рилмар, принце. Такава рана се нуждае от истински лечител. Има ли дризиани в околността? — Последните му думи бяха насочени към Амин.
	— Да, в едно село на юг от крепостта.
	— Добре. Тогава да го отнесем обратно.
	— Как? — попита Тобин. Той се бе подготвил за битка, но не и да гледа как близък негов приятел умира в краката му.
	— Маниес ще го отнесе — рече Тарин. — Амин, ти върви при целителя. — Той погледна към Тобин. — С твое разрешение.
	— Да, вървете — каза принцът, осъзнавайки, че те очакват неговата заповед. — И бързо!
	Успяха да открият няколко от конете. Амин скочи на един и се понесе обратно. Маниес възседна друг, а Тарин му подаде раненото момче, намествайки го така, че стрелата да не се закачи. Лута мълчеше, чуваше се единствено хрипкавото му дишане.
	— Нека и аз отида с него, Тобин — примоли се Бариеус и без да чака отговор се затича да намери кон.
	С треперещи нозе принцът се изправи и огледа другите тела, останали да лежат сред тревата — те принадлежаха на Ариус и Сифъс, а също и на трима други войници: Гирин, Хаймъс и сержант Ларис. Хора, които бе познавал още от малък. Сълзи отново замъглиха погледа му. Като малък Ларис го бе носил на раменете си.
	Това бе прекалено тежко. Тобин се извърна, а останалите започнаха да обвиват телата, за да ги пренесат. Ки се бе заел с Ариус, тъй като Куирион не се виждаше никъде.
	Никидес и отрядът му също се появиха на поляната. Ник изглеждаше леко позеленял, но той и Руан носеха кървави ивици върху страните си.
	Все така не идваше вест от Корин. Оставаше им да чакат.
	Слънцето вече се издигаше високо и поляната ставаше по-топла. Мухите вече бяха открили труповете. Неколцина от войниците бяха ранени, но леко. Кони се погрижи за тях, а Тарин и останалите стражници се пръснаха из гората, за да търсят конете. Компаньоните и братята на Ки останаха на пост — в случай че бандитите се върнеха.


	Ки погледна към бледото, сериозно лице на приятеля си и въздъхна. Никога не би го признал открито, но в действителност се радваше да остане тук. Бе видял достатъчно смърт за един ден. Макар да се гордееше, че бе защитил Тобин, убиването не му бе доставило никакво удоволствие. Нямаше нищо общо със славното дело, което го изкарваха баладите: просто необходимост, която трябваше да бъде изпълнена. Като плевенето или отстраняването на гъгрици от брашното. Но може би срещу истински войници щеше да бъде различно.
	Ами онези мъртъвци, които все още лежаха върху поляната? Те и клетият Лута, бълващ кръв, също не съвпадаха с описваното в баладите. Ки започваше да се съмнява, че проблемът е в него самия.
	_И това нямаше да е най-лошото ако не се бе намесил братът._ Наложи му се да стисне зъби и бавно да вдиша, за да потисне гаденето. До този момент не си бе позволявал да мисли за това, но в спокойствието след битката нямаше как да се въздържи. Бе видял как бандитът се кани да съсече Тобин в гръб. Бе се опитал да се притече на помощ, но други от разбойниците бяха препречили пътя му. И Ки се бе спънал в опита си да скочи между тях. И ако не беше намесата на призрака, в този момент Тобин щеше да лежи сред мъртвите.
	Тобин също беше видял духа. Знаеше кому дължи спасението си. Ки бе допуснал нещо непростимо за един оръженосец — бе се отделил от своя господар в битката.
	Заради това ли Тобин бе толкова мълчалив?
	Куирион най-сетне се появи, мърморещ как преследвал конекрадците. Но всички видяха, че мечът му е чист, обърнаха внимание и на начина, по който той отбягваше да ги поглежда в очите. Той приседна край тялото на Ариус и придърпа качулката ниско над главата си, плачейки.
	_Поне аз не избягах_, помисли си Ки.


	След около час Димиас нададе възторжен вик от импровизираната си наблюдателница сред клоните.
	— Още бандити? — подвикна Тобин, изтегляйки меча си.
	— Не, нашите хора са. И напредват бавно. — Димиас обгърна ствола с ръце и се спусна. — Изглежда не сме им били нужни.
	Корин изникна на поляната, следван от Ахра и Порион, и бе посрещнат с ликуване. Но по лицето на сестра си Ки видя, че нещо не е наред. Компаньоните, сражавали се с престолонаследника, носеха кървави черти върху лицата си и се хвалеха с постиженията си, но все пак Ки бе готов да се закълне, че някои от тях хвърлят странни погледи към Корин. Дясната ръка на Калиел бе отпусната в клуп, а Танил яздеше зад гърба на Риско и изглеждаше пребледнял.
	Оръженосецът на Тобин се опита да улови погледа на Порион, а наставникът го изгледа с предупреждение и се провикна:
	— Принц Корин носи кръвта на противниците си. От днес той е воин!
	Последваха нови викове на възторг. Единствено все още подсмърчащият Куирион нямаше ивици върху лицето си. Милирин, оръженосецът на Калиел, бе прострелян в рамото, но брънките на ризницата бяха спрели наконечника, оставяйки само неприятна синина. Зустра гордо показваше белега от меч върху лявата си буза, а Чилнир накуцваше. Останалите компаньони изглеждаха непокътнати. Войниците и конниците на Ахра не бяха извадили подобен късмет. Поне дузина ездачи носеха продълговати вързопи зад седлата си, други от тях бяха ранени.
	Водеха и отвлечените жени със себе си — поне онези от тях, които бяха оцелели. Доскорошните пленнички бяха мърляви, с празни погледи, облечени парцаливо. Някои бяха обвити единствено с одеяла. Жените от групата на Ахра се занимаваха с тях. Загледан в лицата им, Ки си спомни думите на Инис. Може би хромият бе прав.
	По-рано Тобин му бе казал за Уна, затова оръженосецът я подири сред бойците. Нужно му беше малко време, за да я разпознае. Изцапана и рошава, тя по нищо не се отличаваше от останалите воини. Точно в момента превързваше ръката на една от съратничките си.
	— Здравей — каза тя и се подсмихна, когато Ки се приближи. — Вече благодарих на Тобин, но искам да благодаря и на теб. Двамата бяхте добри учители.
	— Радвам се да го чуя.
	Тя кимна и възобнови работата си.
	— Битката бе тежка, но прочистихме онова гнездо на змии — обявяваше Корин. Напереността му поизчезна, когато Тобин му показа Ариус и му разказа за прострелването на Лута. Но когато добави за приятелите си сред погиналите стражници, престолонаследникът само сви рамене. — Това е работата на такива като тях.


	Корин бе наредил бандитите и лагерът им да бъдат изгорени. На излизане от гората Ки се обърна и видя далечен димен стълб да пробожда дървесните корони.
	Тази гледка го въодушеви. Бяха успели. Той и Тобин се бяха представили добре и бяха оживели. Оръженосецът дори осъзна, че изпитва искрена благодарност към призрака.
	По време на обратния път Ки не откъсваше очи от Корин. Престолонаследникът бе прекалено утихнал, смехът му звучеше пресилен.
	Сега не поддържаха формация и Ки се примеси с хората на сестра си. Там откри Уна, яздеща близо до края на колоната.
	— Какво стана? — прошепна той.
	Мълчаливият и предупредителен поглед, който получи в отговор, му показа единствено, че е прав в основанията си да се чуди.


	Глава тридесет и пета

	Веднага щом Рилмар изникна пред тях, Тобин, Ки и Никидес препуснаха напред, за да узнаят дали Лута е пристигнал жив. Сикора ги посрещна с мрачна сериозност. Ларент седеше край голямата камина заедно с Бариеус. Оръженосецът бе заровил лице в дланите си и бавно поклащаше глава, а бащата на Ки му говореше с тих и изненадващо мек глас.
	— Как е той? — попита Тобин.
	— Дризианът е с него. — Сикора посочи към стаята, където снощи ги бе приел Ларент. — Преди малко спря да крещи. Целителят не пуска никого, само Арла, която носи вода.
	Тримата отидоха при Бариеус, но не можеха да стоят спокойно. Не след дълго Корин и останалите също се появиха — някои от тях се смееха. Дори ранените бяха в добро настроение след успешната работа.
	— Бандитите вече не представляват проблем, сър Ларент — каза му Корин.
	Старецът обърна здравото си око към престолонаследника. Изражението му бе неразгадаемо.
	— Чух, че сте изгубили неколцина от хората си?
	— Да, боя се, че е така.
	— Донеси коняк, Сикора! — ревна Ларент. — Да пием в памет на мъртвите и за здравето на онези, които са се върнали.
	Слугиня им донесе потъмнели сребърни чаши, а съпругата на домакина ги напълни. Тобин изля нужните капки върху тръстиката, а после пресуши чашата си. Никога не бе обичал силните напитки, но сега с благодарност се остави на топлината, разливаща се из тялото му. Започна да го изпълва сънливост. Потракването от кухните и бъбренето на слугините долитаха в приглушение. Корин и неколцина от по-големите излязоха навън, но Тобин остана при приятелите си да чака.
	— Провалих се — простена Бариеус. — Не трябваше да избързвам пред него.
	— Чух го как ти заповядва да се скриеш — каза Риско.
	Но оръженосецът бе неутешим. Той се изхлузи от пейката и седна направо на пода, все така свел глава.
	Чакащите не докоснаха вечерята. Най-сетне възрастен мъж в кафява роба изникна в залата, обърсващ ръце в кървава кърпа.
	— Как е той? — попита Корин.
	— Изненадващо добре — отвърна целителят. — Жилав е като невестулка.
	— Ще оживее? — подскочи Бариеус. В зачервените му очи бе изникнала надежда.
	— Това все още зависи от Създателя. Стрелата е закачила ръба на дроба. Два пръста встрани и щеше да е свършен. Другият дроб е достатъчен, за да му позволи да изкара нощта. Ако раната не загнои, може да се оправи. — Той се обърна към Сикора. — Имате ли мед, милейди? Нищо не ускорява зарастването по-добре от една медена лапа. Ако това не помогне, накарайте кучетата да оближат гнойта от раната. Нека някой остане да бди над него. Ако изкара до сутринта, има шанс.
	Бариеус бе отърчал още преди целителят да довърши изказването си.
	Тобин го последва. Лута лежеше в подвижно легло край камината. Очите му бяха затворени, а лицето му бе посивяло с цвета на стара кост. Единствено изключение представляваха посинелите му устни и кръговете около очите му.
	Бариеус коленичи край господаря си и обърса очи.
	— Можеш ли да направиш талисман за бог Дална? — попита той, без да поглежда към Тобин.
	Принцът погледна към окървавения кон, който все още висеше на врата на Лута — този талисман не бе помогнал с нищо. Но той все пак кимна, за да угоди на оръженосеца.
	— Ще попитам целителя какво да използвам.


	След като принесоха жертва на домашния олтар, състояща се от шепи пръст, зърно и благовония, компаньоните се събраха около кухненската камина, изчакващи реда си да бдят над Лута. Куирион стоеше малко встрани, прекалено засрамен, за да ги погледне. Тобин не бе казал нищо, но всички знаеха за бягството на предния.
	От натрупалото се изтощение и топлината на камината Тобин неусетно бе заспал. Принцът се събуди сепнато, за да открие, че огънят отдавна е изгорял, а къщата е притихнала. Той бе легнал на една страна, отпуснал глава върху крака на Ки. Самият оръженосец тихичко похъркваше над него, облегнат на сандъка с дърва. Отсреща Тобин различи Никидес да спи облегнат на рамото на Руан. Корин, Калиел и Риско ги нямаше.
	Върху полицата на камината Тобин напипа свещ и я запали от въглените, а сетне пое сред лабиринта от шкафове. Пътят му към стълбите бе прекъснат от допира на тъмна фигура, изникнала от сенките, за да докосне ръката му. Ахра.
	— Ако търсиш братовчед си, той е при простреляното момче — прошепна тя. — Най-добре го остави.
	— Какво стана, Ахра?
	Тя допря пръст до устните си, духна свещта му и през зловонен проход го отведе до един страничен двор, където имаше кладенец. Младата жена отмести дървения капак, изтегли кофата, откачи черпак и го подаде на Тобин. Водата бе студена и много вкусна. Освежен, той й подаде обратно черпака.
	— Какво се случи? — отново попита той.
	— Седни до мен. — Ахра даде пример, настанявайки се върху мъхестия каменен ръб. Когато принцът седна до нея, сестрата на Ки приведе глава до ухото му. — Не бива да говорим за това, но и другите видяха, така че не виждам защо и ти да не узнаеш. — Тя притисна юмруци към коленете си. Тобин осъзна, че Ахра е бясна. — Лагерът се намираше в малка долина, четвърт миля по-надолу от мястото, където ви оставихме. Срещнахме разузнавачите и те казаха, че мястото изглеждало изоставено, нямало никакви следи от въоръжени хора. Веднага разбрах, че нещо не е наред, и се опитах да кажа на принца. Собственият му капитан и Порион също го предупредиха, но той не искаше и да чуе.
	През последните дървета вече можехме да видим лагера: редица палатки и колиби по протежението на поточе. Виждаха се жени, които се въртяха около огньовете, но самите бандити ги нямаше. Земята наоколо бе само трева, никъде нямаше място за прикритие. _Прекалено късно е, за да спят_, казах на принца, а той ми отвръща: _Сигурно са пияни, имаме си работа със сбирщина, а не с армия._
	Много от бандитите са бивши войници, подирили по-доходен източник на препитание. Опитах се да му обясня и това, но той отказваше да ме слуша. Тогава Порион посочи две големи огради, в които имаше съвсем малко коне. Всеки би могъл да види, че бандитите са офейкали, само че братовчед ти си знаеше своето. Дори не искаше да изчаква да разузнаем. И ние се хвърлихме в атака, крещящи с цяло гърло. Компаньоните бяха нетърпеливи, трябва да им го призная. Бойните им викове биха смразили бандитите по местата им, ако се бяха намирали в лагера.
	Нахлуваме, значи, а насреща ни единствено онези клети жени. Те не знаеха къде са бандитите, само че ние и без тяхна помощ узнахме. Онези ни изчакаха да слезем от конете и да се разпръснем, за да претърсим лагера, и тогава препуснаха от скривалището си. Бяха се скрили на няма и четвърт миля. Бяха към петдесетина и се понесоха към нас като ураган.
	Ахра поспря и въздъхна.
	— А принцът просто си стоеше и ги гледаше. Всички изчакваха, а след няколко секунди Порион пита, самата почтителност: _Какво ще заповядате, милорд?_ Тогава престолонаследникът се опомни, но вече беше прекалено късно. Бе станало прекалено късно още в мига, в който бяхме препуснали към лагера.
	Нямахме време да се качим обратно на конете си или да изпратим вест при вас. Компаньоните и някои от нас се струпахме около принца и се оттеглихме зад купите сено край загражденията. Всички останали се пръснаха. Междувременно стрелците им вече бяха влезли в обсег и ни засипаха със стрели. — Тя поклати глава. — Принцът се сражава добре, когато битката започна, но в моята група има празни седла, защото Негово височество настояваше за бляскава атака. Ти сам го чу, нали? Това им била работата.
	Горчивината в гласа й обезсмисляше нуждата от думи. Ахра отново отпи от черпака и каза:
	— Но Тарин и неколцина от останалите ми казаха как си организирал хората си и си отблъснал атаката. Ти наистина си благословен от Сакор. Бях горда да науча как си се представил, но не и изненадана. Баща ми, който няма високо мнение за братовчед ти, също те хвали. Дъртият негодник рядко греши.
	— Благодаря ти, че ми разказа за станалото — каза Тобин. — Сега ще вървя да нагледам Лута.
	Ахра го хвана за ръката.
	— Не казвай, че съм споделяла с теб, става ли? Просто исках да знаеш.
	— Няма. Още веднъж ти благодаря.
	Тобин се чувстваше отвратително, докато се връщаше в кухнята. Значи случилото се бе по-зле, отколкото си беше представял.
	Той отново запали свещта и се отправи нагоре по стълбите. Вратата на Лута бе открехната. Тънка ивица светлина падаше върху пода на залата и спящите там деца и кучета. Принцът ги заобиколи и надникна.
	На поставка край креслото на Ларент гореше свещ. Столът бе полуобърнат, но профилът на Корин пак можеше да бъде различен. Престолонаследникът седеше притихнал и наблюдаваше как гърдите на болника бавно се повдигат.
	— Къде са всички? — прошепна Тобин, затваряйки вратата след себе си. Още от прага долови миризмата на вино. При приближаването си видя, че братовчед му е прегърнал глинена стомна и е страшно пиян.
	— Накарах Риско и Калиел да сложат Бариеус да си легне. Двамата едва го откъснаха. — Той говореше завалено и глухо. След тези си думи Корин се изсмя горчиво. — Най-доброто нареждане, което съм отправял днес.
	Престолонаследникът отново надигна стомната и започна да пие шумно. Струйки течност се спуснаха по врата му, за да попият в ризата. Корин не се бе преоблякъл или умил — ръцете му бяха мръсни, ноктите кафенееха със засъхнала кръв.
	Пияният обърса уста в ръкава си и мрачно се усмихна към Тобин.
	— Чух, че ти си се справил добре. Ки също. И всички останали, без Куирион. Щом се върнем, той изхвърча.
	— По-тихо, Кор. Ще събудиш Лута.
	Но Корин продължи със същата гръмкост:
	— Аз изобщо не бях предвиден за престола. Бях четвърти, Тоб. Преди мен имаше сестра. Това щеше да задоволи следовниците на Илиор. Те щяха да си получат кралицата. Гериан и по-големият ми брат Тадир бяха подготвяни още от люлката. В името на Квартата, трябваше да ги видиш! Виж, те бяха родени за това. Те никога не биха…
	Престолонаследникът отпи нова глътка и несигурно се изправи на крака. Тобин понечи да му помогне, ала Корин го избута.
	— Всичко е наред, братовчеде. Това е единственото нещо, в което съм добър. Къде е Танил?
	— Тук съм. — Оръженосецът изникна от един сенчест ъгъл и подпря господаря си с ръка. В очите му личеше съжаление, а може би отвращение. Или и двете.
	— Лека нощ, братовчеде. — Корин се опита да се поклони, докато биваше извеждан.
	Тобин ги чу да се спъват в нещо, чу и възмутеното оплакване на някакво сънено дете. Сетне стъпките им заглъхнаха.
	Той се настани в креслото и се загледа в Лута, стараейки се да овладее мислите си. Лошата преценка — именно това бе днешният гняв на Корин — бе остро критикувана у всеки пълководец. И изглежда един кралски син носеше още по-голяма отговорност за постъпките си.
	_Но всички смятат, че съм герой._ Тобин със сигурност не се чувстваше като такъв. Не и край борещия се да си поеме дъх Лута. И всички онези трупове, положени в двора.
	Споходи го друга мисъл. В течение на години той се бе стараел да не мисли за същинското значение на казаното му от Лел. И все пак знанието се бе вкоренило в ума му — подобно на онези треви, надничащи сред напуканите плочи вън, то си бе проправило път.
	_За да стана кралица, Корин ще трябва да отстъпи престола. Може би ще е за добро?_
	Но не изглеждаше така. Първите дванадесет години от живота си Тобин бе живял в лъжа, а през последните две се бе опитвал да загърби истината. Той обичаше Корин, а също и повечето от компаньоните. Какво щеше да се случи, когато те узнаеха, че той не само е момиче, а и че трябва да замени кралския син на престола?
	Времето минаваше, отмервано от повдигането и отпускането на слабата гръд на Лута. Дали дишането се бе подобрило, или се беше влошило? Трудно беше да се определи. Но звукът не беше толкова хрипкав, освен това устата му не кървеше. Сигурно това беше добре? От друга страна, звученето бе грубо, имаше и моменти, в които дъхът сякаш засядаше в гърлото на приятеля му. В тези моменти самият Тобин също затаяваше дъх и напрегнато се ослушваше за следващото вдишване. Умората от това изчакване се оказа почти физическа.
	Когато Никидес и Руан дойдоха, Тобин се радваше да отстъпи бдението си. Желаеше да проведе още един разговор.
	Не му бе нужна свещ, за да се върне в дворчето с кладенеца. Уверен, че е сам, Тобин прошепна призоваващите думи. Братът изникна от сенките и застана пред него, мрачен и мълчалив.
	— Днес ти спаси живота ми. Благодаря ти.
	Братът не каза нищо.
	— Как… Как ме намери без куклата?
	Братът докосна гърдите му.
	— Връзката е силна.
	— В деня, когато Орун ме бе сграбчил, аз също не те повиках.
	— Той се канеше да те убие.
	Дори и след цялото това време Тобин отново изтръпна. До този момент не бяха разговаряли за това.
	— Нямаше. За подобно нещо щяха да го измъчват страховито.
	— Видях мислите му. В тях имаше смърт. С днешния човек беше същото.
	— Но защо ми помагаш? Ти никога не си ме обичал. Преди ти ме нараняваше при всяка възможност. Ако бях умрял, щеше да останеш свободен.
	Братът сгримасничи — неестествено раздвижване на чертите му.
	— Ако умреш, докато обвързващата магия още е в теб, никой от двама ни няма да остане свободен.
	Тобин обви ръце около себе си заради вълните мраз, разливащи се от духа.
	— Какво ще стане, когато махна обвързването?
	— Не зная. Вещицата обеща, че това ще ме освободи.
	Тобин не помнеше кога за последно бе получавал пряк отговор от близнака си.
	— Тогава… Всеки път, когато съм в битка, ти ще бъдеш там?
	— Докато остана свободен.
	Принцът се замисли над това, разкъсван между удивление и огорчение. Как щеше да се докаже, ако винаги получаваше свръхестествена помощ?
	Братът разчете мислите му и издаде звук, който сигурно представляваше смях, макар по-скоро да звучеше като плъхове, търчащи върху сухи листа:
	— Аз съм първият ти оръженосец.
	— Първият?
	Тобин замлъкна, защото паметта му — или братът — го отнесе обратно в кулата. Предсмъртният вик на Ариани отново отекна в слуха му.
	— Ти ли я бутна?
	— Издърпах те обратно.
	— Но не я спаси. Защо? — Въпросът бе неволно гръмък. Тобин прилепи длан над устата си. — Защо не я спаси? — по-тихо повтори той.
	— И нейният ум желаеше твоята смърт.
	Нечии боси стъпки накараха Тобин да застине. Ки изникна сред лунната светлина на дворчето и се втрещи.
	— Мога да виждам и неговия ум — прошепна братът и с озъбена усмивка изчезна.
	— Той какво прави тук? — попита Ки.
	Тобин се постара да му обясни доколкото можеше и с изненада видя неспокойното му изражение, когато разказа последните думи на духа.
	— Тобин, никога не бих те наранил!
	— Зная това. Не мисля, че това е имал предвид. А и ако бях в опасност, той вече щеше да те е убил. Не му обръщай внимание. Когато стане дума за теб, той лъже, за да ме накара да се чувствам зле.
	— Ако някога те предам, надявам се да ме убие! — възкликна Ки, по-разтърсен от очакваното. — Никога не бих го сторил, Тоб, кълна се в пламъка.
	— Зная — повтори принцът и хвана приятеля си за ръката. — Ела, да влезем, защото измръзнах. Забрави за него.
	Но когато двамата отново се настаниха край кухненското огнище, Тобин докосна късчето кост под кожата си. Дали щеше да изпитва радост, когато най-накрая се отървеше от брата?


	Глава тридесет и шеста

	Тобин така и не узна съдържанието на разговора, провел се между Корин и краля след завръщането им. А Ки се чудеше какво Мелнот и останалите са разказали на Ериус. В крайна сметка мисията се бе увенчала с успех — именно това бе оповестено в кралския двор, когато компаньоните се бяха завърнали в Еро със засъхнала кръв по лицата.
	Но животът все пак се промени. Вече всички виждаха в тях истински воини. Два дни след фестивала на Сакор компаньоните отново облякоха най-красивите си одежди за сватбата на Корин.
	Кралските сватби бяха редки и знаменателни събития, така че не липсваха слухове относно причината за бързото уреждане на настоящата. Тъй като не бе имало достатъчно време за разнасянето на поканите и пристигането на някои от по-далечните гости, празненството бе по-скромно откъм посетители. Но в големия ден целият град бе обкичен с гирлянди, а от храмовете се издигаха облаци благоухания, примесени с молитви за щастливо бъдеще на младоженците.
	Церемонията щеше да се проведе пред голямото светилище в Новия дворец, в присъствието на огромна тълпа благородници и близки. Наложил корона, крал Ериус носеше червена мантия, бродирана със злато и скъпоценни камъни. Корин бе облечен в дълга туника с подобна кройка, а на главата си носеше диадема. Край тях стоеше Тобин, подбрал най-добрите си одежди. Останалите компаньони заемаха лявата страна.
	Тобин остро усещаше празнините сред тях. Ариус бе мъртъв, Куирион беше прогонен заради страхливостта си, а Бариеус бе отпътувал с Лута, който все още се възстановяваше в бащиното си имение край Волчи. Раната му бе започнала да заздравява, само че пристъп на пневмония едва не бе го убил. За щастие целителят се бе оказал прав за упоритостта му. Сега Лута се бе възстановил достатъчно, за да изпраща до приятелите си писма, в които се оплакваше от скука. Никой не споменаваше това, но завръщането му сред компаньоните бе под въпрос.
	В градината пред светилището млади момичета започнаха да хвърлят перли и сребърни монети във въздуха и подеха песен, оповестяваща пристигането на булката. Тълпата се раздели на две, за да направи път.
	Алия вече изглеждаше като кралица. Над челото си носеше златна диадема, изкусно оформена по подобие на венец цветя, а в кестенявата й коса бяха вплетени перли и златни мъниста. Още перли, цитрини и кехлибари красяха копринената й рокля с бронзов цвят. Някоя мъдра шивачка бе оформила талията на дрехата да скрива евентуално заобляне на корема.
	Застанал край баща си и върховните жреци на Квартата, Корин прие невестата си от ръката на баща й, след което двамата коленичиха пред Ериус.
	— Татко, представям ви лейди Алия, дъщеря на херцог Сигна и херцогиня Вирийсия — бавно, тържествено и високо каза Корин. — Пред боговете и пред всички тези свидетели покорно моля да благословите съюза ни.
	— Готови ли сте да предадете дъщеря си на сина ми? — обърна се кралят към родителите на булката, които стояха точно зад младоженците.
	Херцогът почтително положи оръжието си в нозете на краля.
	— Да, Ваше Величество.
	— Нека кръвта на родовете ни се слее завинаги — каза херцогинята и дари краля със символичната зестра от гълъб в клетка.
	Ериус се усмихна към Корин и Алия.
	— Тогава имате благословията ми. Изправи се, синко, и ми покажи новата ми дъщеря.
	Алия се надигна, изчервявайки се от щастие. Ериус взе ръцете й и я целуна по бузите, а сетне прошепна нещо в ухото й, което я накара да се изчерви още повече. С блеснали очи тя целуна ръцете му.
	А кралят накара младоженците да се обърнат с лице към събраните, събра ръцете им и ги покри със своите.
	— Народе на Еро, това са бъдещите владетели на кралството. Нека бъде оповестено из всички краища на земята!
	Гръмнаха поздрави. Всички започнаха да хвърлят просо във въздуха, за да бъде съюзът плодотворен. Този ритуал накара Ки да се засмее. Тобин също се зарази от усмивката му.


	Прокламацията бе повторена пред жителите на Еро по-късно сутринта. Следвайки обичая, кралят уреди огромен публичен пир, продължил до следващата заран. Навсякъде из столицата пламнаха огньове, над които се завъртя печено. Дълги маси бяха изнесени на същия площад, където се бе издигала платформата на екзекуцията. Някои от столичаните дори нашепваха, че масите били изработени от същите дъски.
	По-знатните градски жители се сдобиха с места край масите, останалите трябваше да пируват прави или по прозорците и покривите. Не спираха да пристигат цели коли с храна, виното се лееше като река. А когато се спусна нощта, зенгатски фойерверки часове наред осветяваха небето.


	Тобин и останалите компаньони наблюдаваха празненствата от заснежените градини върху покрива на Новия дворец. Някъде под тях Корин и новата му съпруга се разполагаха в новите си покои. Зустра и Олбън с грозни усмивки обсъждаха какво правят младоженците точно в този момент.
	Тобин и останалите не им обръщаха внимание — те развълнувано обсъждаха предстоящия ден. По пладне трябваше да отплават с бъдещия крал и дамата му, за да обходят крайбрежните градове. Бяха прекарали седмици, наблюдавайки приготовленията на корабите. Кралският кораб щеше да бъде придружаван от цяла флотилия. Само така бе възможно пренасянето на стражите на престолонаследника, трупите актьори и музиканти, конете и малката армия прислуга. Един съд бе натоварен с изхранването на целия антураж. Пътуването щеше да продължи почти година.
	— Не отиваме на война — каза Ки, — но поне ще се махнем от града.
	Продължаващите избухвания на фойерверки не успяха да прикрият забързаните стъпки, долитащи откъм балконското стълбище.
	— Принц Тобин? Къде сте, господарю? — провикна се паникьосан гласец.
	— Тук съм, Балдус. Какво е станало?
	Ярка експлозия в небето освети пребледнялото лице на слугата.
	— Моля ви, слезте веднага! Ужасно е!
	Тобин го хвана за раменете.
	— Кое е ужасно? Пострадал ли е някой?
	— Алия! — задъхано промълви Балдус, видимо разстроен. — Болна е. Принц Корин е обезумял от притеснение!
	Тобин се втурна надолу по стълбите. Едва в коридора долу осъзна, че Калиел го е последвал. Двамата мълчаливо се затичаха към покоите на Корин. Най-сетне, оставили зад себе си множество градини и проходи, момчетата едва не се сблъскаха с лакей в ливреята на херцог Сигна.
	— Талмус, какво става? — попита Калиел.
	Този лакей също бе пребледнял.
	— Моята господарка… Принцесата, милорд. Тя е зле. Кърви.
	Калиел се вкопчи в ръката на Тобин.
	— Кърви?
	Принцът изстина:
	— Чумава ли е?
	Талмус поклати глава.
	— Не, Ваше Височество, не е чума. Дризианите казват, че губи детето.
	Тобин се отпусна в един от столовете, разположени по протежение на коридора. Бе прекалено замаян и втрещен, за да каже нещо.
	Калиел седна до него и двамата останаха заслушани в женските ридания, долитащи от края на коридора. На моменти долиташе и приглушен вик.
	Кралят скоро се присъедини към тях. Лицето му бе зачервено от изпитото вино, но погледът му бе ясен. Той профуча край двамата юноши, а струпалата се пред прага тълпа му направи път. При отварянето на вратата Тобин остана с впечатлението, че е видял сълзи и по лицето на братовчед си.
	Всичко приключи едва призори. Алия оцеля, но не и детето. Това била благословията на Създателя, промърмориха целителите. Дребното дете нямаше нито лице, нито ръце.


	Част трета


	Произходът на скаланската Трета Ореска остава забулен в мистерия. Но е несъмнено не корените й могат да бъдат проследени до обединение, сформирано по време на управлението на Ериус Жрецоубиец, син на Агналейн Лудата.
	По това време магьосничеството било добре познато явление в Скала — неочаквано и (за мнозина неприятно) последствие от смесването на двата ни народа. Но уменията на скаланските магьосници били като цяло ограничени. Част от причините за това трябва да бъдат търсени в Некромантската война, погубила множество от могъщите магове.
	Някои учени твърдят, че ръката на Аура има неопровержима роля в събитията. Как иначе биха могли да бъдат обяснени действията на тези слаби магьосници, установили не само обединение, а и натрупване на истинска мощ? Но остава неизяснен въпросът: защо тези новооткрити умения придобиват тъй различна форма през следващите векове? Магьосниците от Третата Ореска категорично отричат всички форми на некромантство и самите основи на учението им забраняват подобни насоки. И все пак с очите си съм виждал тяхната кръвна магия. Освен това общуването с мъртвите не е рядкост. Както Адин, и Солун от Аапнос отбелязва в третия том на своята История: „Въпреки търговските отношения и историята между двете ни земи, човек не бива да забравя, че в ранната си история Скала се е изправяла срещу Пленимар.“
	След посещението ми в столицата им мога да потвърдя пословичното гостоприемство на Дома на Ореска, но воалът на тайнственост все пак остава. Имената на основоположниците остават неизречени, а малкото документи, останали от по-ранни летописци, си противоречат, обезсмисляйки опитите от тях да бъде извлечена истина.
	откъс от Трактат върху чуждата магия на Ориена а Данус от Хатме



	Глава тридесет и седма

	Тарин беше този, който писа на Аркониел за спонтанния аборт на принцесата. Тобин и Ки разполагаха с далеч повече подробности за събитията, но не им се искаше да пишат за тях.
	_И още по-добре_, пишеше Тарин, споменавайки деформациите на детето.
	— Такава е била волята на Илиор — промърмори Нари. Бе мразовита зимна нощ и двамата седяха край кухненското огнище, увити в тежки плащове и опрели крака върху камината. — Кралят така и не създаде здраво дете, след като малките му деца умряха. Сега проклятието се е пренесло и върху сина му. Преди Айя да ме заведе в дома на Риус, не си бях и помисляла, че Светлата може да бъде и зла.
	Аркониел се взираше в пламъците. Дори и след цялото това време спомените от онази нощ бяха все така ярки.
	— Знание и лудост.
	— Какво?
	— Веднъж Айя ми каза, че само магьосниците съзират същинското лице на Илиор. Че само ние усещаме пълната мощ на богинята. Силата, която носи знание, може да донесе и лудост. Всичко, което се случва и ще се случи, се случва с определена цел. Но на моменти действително изглежда зло.
	Нари въздъхна и се омота още по-плътно.
	— И все пак не е по-зло от това, което кралят и питомните му магьосници причиняваха на онези момичета. Все още сънувам лицето на херцога. Никога няма да забравя погледа му от онзи момент, когато кралят пристигна. Онази вещица си свърши работата добре. Какво ли е станало с нея?
	Аркониел леко поклати глава и остана загледан в огъня.
	— Между нас да си остане, винаги съм се чудила дали Айя не я е убила. Не искам да звуча непочтително, но не бих се изненадала от подобна нейна постъпка.
	— Не я е убила. Дори и да е искала, съмнявам се, че би успяла.
	— Наистина ли? Е, радвам се да го чуя. Една смърт по-малко върху съвестта й.
	— И върху моята — тихо каза магьосникът.
	— Ти не си като Айя.
	— Не съм ли?
	— Разбира се. Видях го още от самото начало. И не ти ли е правило впечатление, че демонът нито веднъж не те е нападнал, след като ти счупи китката?
	— Той подплаши коня ми и аз паднах. Мен никога не е нападал.
	— Виждаш ли? А Айя напада всеки път, щом тя се появи.
	— Веднъж духът говори с мен. Каза, че усетил сълзите ми. — Нари го погледна неразбиращо и той сви рамене. — Плаках, докато го погребвах. Сълзите ми паднаха върху тялото. Изглежда това е означавало нещо за него.
	За момент жената замълча.
	— Като изключим клетата му майка, мисля, че ти беше единственият, който плака за него. Сълзите на Риус бяха изцяло заради съпругата му. Ти беше и този, който се върна, за да се грижи за Тобин. А сега се грижиш за всички тези деца. Айя не прави нищо подобно.
	— Те нямаше да бъдат тук, ако не беше тя — напомни Аркониел. — Аз никога не съм съзирал видението, което тя и останалите магьосници са получили.


	Още магове пристигаха в имението, идващи сами и по двойки. Новините за сватбата на Корин и помятането на Алия завариха шестима нови бежанци, заедно с неколцина слуги. Малък табун коне и няколко магарета пасяха в една горска поляна, скрити от любопитните очи на търговците.
	Серана, стара приятелка на Айя, първа пристигна през есента. Лиан и Ворнус пристигнаха малко след това — посивяла двойка, придружавана от едър слуга на име Кимей. Двамата разговаряха с топла привързаност един към друг като съпрузи. Аркониел подозираше, че в младостта си двамата не бяха щадили енергията си чрез въздържание.
	Не след дълго подслон подири и южната магьосница Мелисандра: тъмноока и притихнала, тя изглеждаше далеч по-млада от стоте си години. Бе принудена да изостави голямо богатство при изчезването си — Дар, слугинята й, носеше ковчеже с пари.
	Хейн пристигна скоро след първия сняг. Едър, грубоват младеж с рядка брада, който още бе чиракувал при последната си среща с Аркониел. Но сега бе обгърнат от излъчването на истинска мощ, макар беден и неопитен.
	Лорд Малканус и малкият му антураж пристигнаха в имението малко преди снегът да затрупа пътищата. Само няколко десетилетия по-възрастен от Аркониел, той не се отличаваше с огромни умения, но се ползваше с благоволението (и леглото) на заможна иланска вдовица. Малканус пристигна с трима слуги, сандъче със злато и изключително високо мнение за себе си. Лордът винаги се бе отнасял с презрение към Аркониел и Айя, смятайки ги за бродещи просяци. Нито изминалото време, нито обстоятелствата го бяха променили. Тогава Аркониел се бе разочаровал, виждайки Айя да му оставя едно от камъчетата си. Все още не можеше да проумее защо Илиор би изпратила видение на подобен човек.
	Стаи бяха почистени, бяха приготвени легла. Скоро всички новодошли бяха настанени що-годе удобно. Малканус решително отказа да дели стая, затова Аркониел му отстъпи спалнята си на третия етаж. Той пропусна да спомене призрачната обитателка на тази част от къщата, но за негово огромно разочарование Ариани не обърна внимание на новия обитател.


	Готвачката и Нари бяха във възторг от повишилото се присъствие, а доведените слуги с готовност се заеха да поддържат къщата. Имението отново заприлича на истински дом, въпреки странната същина на обитателите.
	Досега Аркониел не бе виждал толкова магьосници на едно място. Нужно му беше известно време, за да свикне — често му се случваше да се сблъска с някой, упражняващ заклинания за невидимост или левитация. И все пак се радваше на компанията им. Лиан и Ворнус бяха могъщи, а Хейн носеше зародиша на потенциал. Мелисандра, макар и по-слаба, бе царица на защитните заклинания — много скоро тя обсипа цялата поляна и пътищата с предупредителни магии. След това Аркониел започна да диша по-спокойно. Мелисандра се разбираше и с децата — скоро се присъедини към Лиан и Ворнус, които бяха започнали да помагат на Аркониел в преподаването. Малкият Витнир остана очарован от Мелисандра, с което предизвика ревността на наставника си.
	По настояване на Аркониел всички магьосници вземаха участие в подготовката на децата — изпробваха уменията им и споделяха с тях собствените си заклинания. Каулин и Серана се грижеха за изработката на талисмани и домакински магии. Лиан умееше да изпраща съобщения с помощта на пъстроцветна светлина — рядко и изключително полезно умение. Ворнус и Мелисандра поделяха интерес в метаморфозите, а последната им предаваше таланта си за преждеспоменатите защити. Прикриващите умения на Иоли бяха изключително полезни, но, както скоро се оказа, почти невъзможни за преподаване. Те представляваха нещо вродено, като музикалните таланти или способността да си свиеш езика на тръбичка. Витнир и Аркониел се научиха да поддържат илюзията в рамките на няколко секунди, но останалите не успяваха дори за миг.
	А гордият, наконтен Малканус ги изненада с опасния си талант да влияе върху огън и мълнии. На по-малките деца не се разрешаваше да изучават тези заклинания, но всички останали се обучаваха при него.
	— Ако Гоначите решат да ни посетят някой ден, бих искал да ги посрещнем подобаващо — рече Аркониел.
	С напредването на зимата стана ясно, че много заклинания, особено по-трудните, не могат да бъдат усвоени от всеки. Или дори преподадени.
	Както Аркониел бе очаквал, сираците на Виришан не успяха да усвоят сложните магии. Но потенциалът на Витнир продължаваше да се разгръща. Момчето процъфтяваше край толкова наставници — към средата на зимата умееше да превръща кестен в напръстник и бе успяло да подпали конюшните при опита си да повтори заклинание, което тайно бе изкопирало от Малканус. Аркониел строго го мъмри за последното, но вътре в себе си бе доволен.
	Слугите се оказаха не по-малко полезни. Норил и Семион, двама от слугите на Малканус, се грижеха отлично за конете, а третият му прислужник — Киран — изработваше играчки от най-невероятни материали за децата. Кимей се оказа опитен дърводелец, който се грижеше за поддръжката на дома. Той не се задоволяваше само с поправките, а пристъпи и към подобрения — сглоби нова помпа за кладенеца, така че дори малкият Тотмус можеше да носи вода с лекота. С помощта на цистерна и глинени тръби осигури напояване за неспирно разширяващата се градина на готвачката. По подобен начин усъвършенства и дървеното корито в кухнята, така че мръсната вода можеше да бъде източена и отведена с едно издърпване на запушалка.
	— Какво ли не измислят! — възкликна готвачката, когато всички се събраха, за да видят последното кухненско нововъведение.
	Едрият и брадат Кимей се изчерви като момиче и каза с груб глас:
	— Просто нещо, което съм виждал покрай пътуванията си.
	— Скромен както винаги — засмя се Ворнус. — Нашият Кимей е същински чародей, дори и без магия.


	Аркониел преподаваше собствената си магия предпазливо, защото тя бе смесена с тази на Лел. Заклинания, които той бе започнал да смята за даденост, щяха да разкрият тайната му наставница. Именно тя настояваше за предпазливост.
	— Как би обяснил присъствието ми? — една зимна вечер го попита тя, докато двамата лежаха върху кожите.
	— Не зная. Не можем ли да кажем, че си дошла от планината и си се настанила тук?
	Тя нежно го помилва по бузата.
	— С мен си толкова дълго, че си забравил привичките на собствения си народ. И като стана дума за това, отведе ли малката птицеловка до леглото си?
	— Веднъж — призна той, предполагайки, че Лел вече знае.
	— Само веднъж? И какво научи?
	— Причината, поради която магьосниците дават обет за безбрачие.
	Лел не беше красива или млада, но силата й го бе привлякла по неизпитван дотогава начин. Сливането с нея напомняше допира до мълния. С Етни той бе изпитал единствено пустота. Силата му се бе вливала в нея, но отговорът й почти бе отсъствал, изчерпвайки се единствено със слабо привличане. Физическият спазъм изглеждаше кух, сравнен с обединяването на енергии. Тогава Аркониел се бе опитал да скрие огорчението си, но Етни бе усетила и повече не бе дошла в леглото му.
	— Вашата Илиор разстила тесен път пред вас — каза Лел, когато той се опита да обясни.
	— Предполагам при вас е различно? Вие притежавате магия, но това не ви прави безплодни.
	— Нашите народи са много различни. Покрай мен ти си отвикнал да обръщаш внимание на разликите. В очите на новите ти приятели аз бих изглеждала некромантка. Напереният огнехвъргач би ме изпепелил на мига.
	— Първо би му се наложило да се справи с мен — увери я Аркониел, но в себе си знаеше, че е права. — Няма винаги да е така — обеща той. — Благодарение на теб Скала ще има своята кралица.
	Лел се загледа в сенките над тях.
	— Да, това време скоро ще настъпи. Време е да изпълня обещанието си.
	— Какво обещание? — попита той.
	— Трябва да ти покажа как да отделиш Тобин от брата.
	Аркониел се надигна. Години бе чакал това.
	— Трудно ли е? Дълго ли ще отнеме да го науча?
	Лел се приведе към него и прошепна в ухото му.
	Магьосникът се втренчи в нея:
	— И това е всичко? Но тогава защо… Защо мълча толкова години? Ако ни беше казала това в самото начало, щеше да си спестиш изгнанието!
	— Не само заради това Богинята майка ми повели да остана. Разделянето може да е лесно, но ако си бях отишла, кой щеше да поднови магията, когато се наложи неотдавна? Освен това ти нямаше да си създал магията, отнела част от пръста ти. Богинята майка е знаела. Аз останах там, където трябваше да остана.
	— Прости ми. Думите ми бяха необмислени.
	— Самата простота на отделянето също е причина да го пазя в тайна. Би ли поверил на клетото дете подобно знание?
	— Не.
	— И не се лъжи — добави тя, намествайки се сред одеялата. — Делото може да е просто, но пристъпването към него ще изисква цялата й смелост.


	Думите на Лел не излизаха от ума на Аркониел, но скоро бяха изместени от други, по-неотложни тревоги.
	— Онзи ден момчето на месаря отбеляза колко много месо съм започнала да поръчвам — предупреди готвачката, когато се събраха да вечерят. — И поляната е затрупана прекалено дълбоко, скоро ще ни се наложи да купим фураж за конете. Не мисля, че господарката ти е предвидила това, Аркониел. А ако пристигнат още хора, ще стане още по-лошо. Без дори да споменавам за евентуалните шпиони.
	Аркониел въздъхна.
	— И какво ще правим?
	— Имате късмет, че съм служила във войската — отвърна тя и поклати глава. — Първо, ще трябва да спрем да купуваме толкова много неща от Алистън. За месо мъжете ще ходят на лов, но зеленчуци ще трябва да купуваме, тъй като тази година градината ми не е достатъчно голяма. Врани Брод е само на един ден път с кола, а там не ни познават. Ще изпратим двама, които да се престорят на пътуващи търговци, за следващия тур ще подберем други — и така. Дядото на Тобин използва тази стратегия една зима, когато ни се наложи да лагеруваме близо до Пленимар.
	— Има разлика между магьосниците и войниците. Аз никога не бих се досетил за подобно нещо. Считай се за наш интендант. — Готвачката понечи да се оттегли в кухнята, а Аркониел се присети за нещо и леко я хвана над лакътя. — Толкова години сме заедно, а така и не съм узнал истинското ти име.
	Тя се изсмя:
	— Искаш да ми кажеш, че не знаеш нещо, което е известно на всеки търговец в Алистън? — Готвачката повдигна вежда, но продължаваше да се усмихва. — Името ми е Кетилън. Някога ме наричаха сержант Кет. Вече съм прекалено стара за меча, но още умея да опъвам тетивата. Поддържам форма, когато намеря време.
	— Как така си станала готвачка? — изтърси Аркониел.
	Готвачката изсумтя.
	— А ти как мислиш?


	Глава тридесет и осма

	Спонтанният аборт на Алия предизвика почти едномесечно забавяне в приготовленията за отпътуването. Из Дворцовия кръг се говореше, че някои от съветниците на краля увещавали Корин да я остави — известни подробности от помятането бяха се разнесли. Само че един развод би потвърдил опасните слухове, а и Корин изглеждаше искрено привързан към нея, макар Тобин и останалите компаньони да не проумяваха защо — бракът с нищо не бе променил злобното й отношение към тях.
	— Може би в спалнята е по-мила — навъси се Ки, след като един ден тя го бе наскърбила особено жлъчно.
	— Сигурно се старае, като се вземе предвид какво би могла да изгуби — съгласи се Никидес. — И тя е достатъчно умна, за да разбира това. Погледни как кралят трепери над нея. Знае тя кой командва парада.
	Ериус също се бе привързал към младата принцеса — по време на възстановяването й бе идвал да я посещава всеки ден.
	Алия се възстанови бързо под грижите на майка си и половината висши жреци на Дална. Когато тя укрепна достатъчно, за да понесе пътуването, скръбта вече бе отминала и хората обнадеждено мълвяха, че свежият морски въздух щял да се отрази добре на младата принцеса.


	След дългото чакане Тобин и останалите посрещнаха с възторг новината, че най-сетне заминават. Те умираха от скука в града и едно пътуване, дори и през зимата, представляваше отлично бягство.
	Тобин си имаше и свои причини да очаква отпътуването. Седмица преди да заминат Айя бе изникнала в поредната от неочакваните си визити.
	— Това е рядка възможност за теб — каза му тя. Двамата се бяха усамотили в някогашния дом на Ариани. — Не забравяй, че тази земя ще бъде твоя отговорност. Постарай се да научиш колкото се може повече. Съзри с очите си онова, което Гарвана ти е показвал.
	— Защото ще трябва да защитавам Скала от Пленимар?
	— Не. Защото може да ти се наложи да си отвоюваш короната от вуйчо си или братовчед си.
	— Война? Но аз мислех, че Илиор…
	— Очаквал си, че тя ще улесни пътя ти? — Магьосницата се усмихна мрачно. — Боговете създават възможности, но оставят нас да се възползваме от тях. Нищо не е гарантирано.
	Тази нощ тя му разказа и за видението, което бе получила в Афра преди раждането му.
	— Посещавала съм Оракула и впоследствие, но оттогава Илиор не ми е показвала нищо съществено. Бъдещето е разплетено въже, от нас зависи да усучем нишките.
	— В такъв случай е възможно да се проваля?
	Самата мисъл прободе принца.
	Айя взе ръцете му в своите.
	— Да. Но не бива да се проваляш.


	Отпътуваха на дванадесети достин. Мачтите на корабите им се огъваха под тежестта на гирляндите. Корин поведе предвидените компаньони, стражи и слуги, а съпругата му бе придружавана от майка си, няколко лели, собствени слугини, двама дризиани, кучкари, соколари и преносимо светилище на бог Дална, гарантиращо плодовитост.
	Времето бе мразовито, но достатъчно топло, за да позволи плаване край брега. Няколко дни по-късно малката флотилия направи първата си спирка в Цирна. Тобин се радваше да види и тази си крепост, чието разположение я правеше равна по значение на Атион. Единственият недостатък бе, че идването тук означаваше среща с настоящия отговорник и последващото му присъединяване към тях.
	Лорд Нирин изникна на борда в самия ден на пристигането. Скъпите му одеяния го караха да изглежда по-скоро благородник, отколкото магьосник. Под плаща, украсен с кожа на бяла лисица, проблясваха сребърните нишки и перли на робата му.
	— Добре дошли, Ваши Височества! — топло се провикна той, сякаш цялото пътуване биваше организирано под неговата егида.
	Тобин изучаваше прекрасните шевове върху ръкава му, насочил цялото си съзнание към тях.


	Селището в Цирна представляваше купчина груби колиби, струпани от източната страна на провлака. Но принцовете бяха приветствани горещо — така бе положено началото на тенденция, запазила се до края на пътуването. Един млад и красив бъдещ крал, повел изящната си съпруга, представляваше очарователна гледка. Никой извън Дворцовия кръг не знаеше за злощастните му прояви като командир.
	Корин държа кратка реч, сетне Нирин ги отведе в крепостта, която отбраняваше пътя на провлака. Тя бе масивна и Тобин се изчерви, припомняйки си с каква небрежност се бе опитал да я подари. Несъмнено сър Ларент не би представлявал подходящ избор за ръководител на подобна крепост, но принцът би го предпочел пред настоящия такъв.
	Цирна по нищо не приличаше на Атион. Стара, влажна, мрачна, тя бе по-скоро военно съоръжение, отколкото седалище на благородник. Тъй като не харесваше нито нея, нито домакина им, Тобин се постара да прекара колкото се може повече време с приятелите си.
	Крепостта бе обърнала отбраната си на север. Крепостните стени се отличаваха с три нива, дървени площадки и бойници. Горната част на стената бе открита, широка, а зъберите предоставяха удобно прикритие за стрелците. Застанали на този връх, момчетата си представяха, че насреща им се е отправила огромна вражеска сила.
	Крепостта бе построена на най-тясното място, където околните скали притискаха пътя. Тези скали бяха непристъпни, единствено изключение представляваше пътеката, виеща се надолу към селището.
	Достатъчно беше да обърнат глави на изток, за да зърнат Вътрешното море, а ако погледнеха в срещуположна посока, можеха да видят вълните на Осиата.
	— Погледнете! — възкликна Ки. — Днес Вътрешното море е тюркоазено, а Осиатско прилича на мастило.
	— Това Ауренен ли е? — попита Руан, сочейки към върховете, видими на запад отвъд водата.
	— Не, Ауренен е по на юг — отвърна Тобин, припомняйки си картите, които двамата с Ки бяха изучавали в дворцовата библиотека. — А на запад се намира Зенгат, ако не се лъжа.
	Те се отправиха да яздят на върха на скалите, където надникнаха над западните стръмнини. Дълбоко под себе си можеха да видят гърбовете на кръжащи чайки, а в самото подножие на скалите се белееше морската пяна.
	— Провлакът е като крепостна стена — каза Тобин. — За да се добереш до тази земя долу, трябва да заобиколиш цяла Скала.
	— Това е причината от западната страна почти да няма поселища — каза Никидес. — От тази страна на планините земята е по-стръмна и пристанищата са малко. А дядо казва, че и трите земи са обърнати към Коурос, защото той е сърцето на света.
	— Поне на нас няма да ни се налага да заобикаляме Скала — вметна Руан, който бе чувствителен към пътуването по море.
	А Тобин не откъсваше очи от онази изкусителна издадена земя в далечината. Тя се врязваше в синевата на Осиатско море и бе покрита с дъбови дървета. Какво ли би било да живее там? Надали някога щеше да узнае. Тази мисъл му докара странна тъга. Тази ивица земя и планините, които като гръбнак се простираха през средата на Скаланския полуостров, разсичаха земята на две.


	След напускането на Цирна корабите на престолонаследника поеха успоредно на неравното северно крайбрежие. Понякога пътниците отсядаха в замъци, друг път в градове, но навсякъде биваха посрещани със същия възторг, със същите благословии, със същите речи и тостове. Към пролетта бяха достигнали едва Волчи, а Тобин вече бе изпълнил две тетрадки с наблюдения. Пътуването бе породило и други мисли, но тях той не смееше да предаде върху хартия.


	Глава тридесет и девета

	Айя пристигна в имението в разгара на лятото, водейки още трима магьосници, които да се присъединят към шайката на Аркониел. Тя остана изключително доволна от напредъка му, особено когато научи, че двамата с Иоли са усвоили заклинанието на Лиан за изпращане на съобщения.
	Сега нощите бяха топли и на втората вечер Айя и Аркониел излязоха да се разхождат край реката. Зад тях прозорците на имението сияеха под светлината на свещите.
	Придошлите води бяха изхвърлили на брега голям дънер, на който двамата приседнаха и провесиха босите си крака във водата. Аркониел изпрати весело съобщение до Лиан, съдържащо се в синкаво кълбо светлина. След миг смехът й долетя в отговор, обвит в зелена искра.
	— Удивително! — възкликна Айя.
	— Всъщност заклинанието не е трудно, след като усвоиш последователностите.
	— Нямах това предвид. Ти си още млад, Аркониел, и си прекарал по-голямата част от живота си в изпълнението на моите планове. Не помниш ли какво беше преди? Магьосниците рядко живееха заедно и още по-рядко споделяха знанието си. Помниш ли колко обиден се чувстваше, когато някой ти покажеше интересно заклинание, но отказваше да сподели как работи?
	— Да. А ти ми каза, че е невъзпитано да разпитвам.
	— Така беше. Но тогава времената бяха различни. Трудностите, срещу които сме изправени, ни сближават — говоря както за тези магьосници, така и за онези в Еро.
	— Магьосниците от Червейната дупка? — засмя се Аркониел.
	— Да. Колко ли подобни групи има из Скала?
	— Не забравяй Гоначите. Те бяха първи.
	Айя отвратено скриви устни.
	— Да, може да се каже. Когато научих за тях, си помислих, че те ще бъдат последните, постигнали обединение. А явно съм грешала. — Тя поклати глава. — Времената се променят.
	Аркониел погледна към осветените прозорци.
	— Харесва ми, Айя. Приятно ми е да виждам толкова деца на едно място и да ги обучавам. Доставя ми удоволствие и да споделям магиите си с другите.
	Тя го потупа по ръката и се надигна.
	— Това е и призванието ти.
	— Какво искаш да кажеш? Щом приключим задачата ти, всичко ще тръгне както преди.
	— Аз не съм толкова сигурна. Помниш ли видението, което ми показа Африйският оракул?
	— Разбира се.
	— Не ти разкрих цялото видение. Видях и теб.
	— И мен?
	— Да, застанал в огромен, сияещ бял дом, изпълнен с магьосници. Край теб имаше и чирак.
	— Витнир?
	— Не, във видението ми ти беше много стар. Сигурно векове по-късно. Освен това детето беше много малко. Тогава нямах представа какво означава образът, но сега започвам да разбирам.
	Аркониел отново се обърна към крепостта и поклати глава.
	— Това не е сияен дворец.
	— Не е, но пък и ти още не си стар. Не, мисля, че това е началото на пътя, който ще оформи живота ти.
	— И твоя.
	— Мисля, че не.
	Думите й го пронизаха.
	— Нямам представа за какво намекваш, Айя, но, повярвай ми, ти ще бъдеш добре дошла, където и да ида. Сигурно ти ще бъдеш тази, която ще построи белия дом. Просто си видяла прекалено далеч в бъдещето.
	Айя го хвана под ръка и двамата се отправиха обратно.
	— Може и да е така. Важното е, че вече разбирам какво съм видяла. И съм доволна.
	Известно време и двамата мълчаха. Докато правеше първата си крачка върху моста, възрастната жена попита:
	— Как върви работата с порталите? Виждам, че все още си си запазил пръстите.
	— Мога да съобщя за вълнуващ напредък. Показах го на Ворнус, който каза, че е виждал кентавър в планините на Нимра да прави нещо подобно. Каза, че това било заклинание на транслокация. Това название ми се струва по-подходящо. С помощта на Ворнус можах да разбера, че магията засмуква предметите като водовъртеж. Проблемът е, че този водовъртеж се движи прекалено бързо. Ако успея да го забавя, ще мога да пренасям и хора.
	— Бъди внимателен, момчето ми. Тръгнал си по опасен път. Не съм спряла да се притеснявам още от мига, в който ми направи първата си демонстрация.
	— Не се притеснявай, използваме мишки и плъхове. — Той се подсмихна кисело. — Мисля, че ще очистим имението от вредители, докато успеем. И все пак оставам обнадежден.
	— Това не е единствената опасност, за която си мислех. Никога не трябва да забравяш последиците от притежаването на подобна сила. Обещай ми, че за момента ще го запазиш в тайна.
	— Така ще сторя. Имам доверие на Ворнус и Лиан, но за Малканус не съм сигурен. Той и сега притежава голямо могъщество, на което видимо се наслаждава.
	— Винаги съм знаела, че имаш сърце, което умее да познава хората, Аркониел. Ако не допускаш на жалостта да те заслепява, то винаги ще ти служи добре.
	Магьосникът трепна заради укора, скрит зад думите й. Макар никога да не бе казвала открито, Аркониел знаеше, че тя така и не му е простила напълно за пощадяването на Ки.


	Глава четиридесета

	Корин и компаньоните се завърнаха в Еро едновременно с първите есенни дъждове и с огромна радост установиха, че Лута и Бариеус ги очакват на кея, за да ги посрещнат. Лута не само се бе възстановил напълно, ами и се бе издължил.
	— Допирът до смъртта изглежда ми се е отразил добре — смееше се той, докато останалите възклицаваха край него. — Но пак не мога да те настигна, Тобин.
	Тобин срамежливо се усмихна. През последната година той бе пораснал изключително бързо, нуждаеше се от нови дрехи. На петнадесет вече бе висок колкото Корин, но пак си оставаше строен и безбрад. За последното останалите му се подиграваха безмилостно.
	Тобин се стараеше да обръща подмятанията им на шега, само че дълбоко в себе си ставаше все по-огорчен. Всичките му приятели вече възмъжаваха. Ки бе станал още по-широкоплещест и си бе пуснал мустаци и остра брадичка — мода, наложена от Корин през лятото. Ник и Лута си бяха оставили окосмение в крайчетата на горната си устна.
	Дори братът се беше променил. До неотдавна двамата с Тобин почти бяха изглеждали еднакво, само че сега призракът също изглеждаше възмъжал. В раменете бе широк колкото Ки, горната му устна бе потъмняла. Гърдите му също бяха започнали да се окосмяват. А Тобин си оставаше гладък като момиче.
	През лятото принцът бе започнал да си измисля оправдания, за да не плува с останалите — макар и висок, Тобин все още приличаше на дете, ако бъдеше сравнен с повечето от тях.
	И това не беше най-лошото — трудно му беше да не се заглежда в мускулестите им тела. Борбата, любим негов спорт още от самото присъединяване към компаньоните, сега пораждаше смущаващи чувства, особено когато се изправяше срещу Ки.
	Един лентински летен ден Тарин бе отгатнал част от проблема. Оправдалият се с главоболие Тобин бе останал да мрачнее на палубата, докато всички останали бяха отишли да плуват край брега. Даже Ки го бе изоставил.
	— Аз също бях малко мършав на твоите години — меко каза Тарин и приседна край него в сянката на платната. — Скоро и ти ще имаш мустаци и мускули като на борец.
	— И с баща ми ли беше така?
	— Риус растеше бързо, но ти изглежда си се метнал на майчиния си род. Нейният баща също беше строен и силен. — Той одобрително щипна Тобин по бицепса. — Той беше същият, жилав като пружина и бърз като котка. Видях те как се гмурна под ръката на Зустра вчера. Ако бъде съчетана с ум, бързината може да надвие и най-голямата сила. А ти си умен.
	Нищо от това не накара Тобин да се почувства по-добре. Той не можеше да признае на Тарин за болките, които го спохождаха в ритъм с луната. Макар да знаеше истината, принцът продължаваше да се чувства непълноценен. Нищо чудно, че момичетата бяха престанали да флиртуват с него.
	_Не е заради това_, прошепна таен гласец в сърцето му. _Те знаят. Усещат._
	Тобин знаеше какво се говори за него и Ки, слухове, които и двамата загърбваха по различни причини. Но в някакъв неусетен момент от лятото нещо се бе променило — нещо, за което Тобин дори не смееше да си помисли в присъствието на Ки, защото се страхуваше срамното чувство да не изникне върху лицето му.
	Ки обожаваше приятеля си, но нямаше съмнение в каква посока се простираха предпочитанията му. Няколко от слугините в Еро бяха отвърнали на интереса му, по време на пътуването също бе получил няколко благосклонности. В това нямаше нищо неочаквано: младият оръженосец бе красив и забавен, момичетата се струпваха около него. Освен това Ки не обичаше да се хвали със завоеванията си пред останалите.
	По време на тези разговори Тобин винаги оставаше мълчалив, с език, залепнал за небцето. Всички го отдаваха на срамежливостта му, дори и Ки. За него двамата си оставаха братя. Той нито веднъж не бе споменал пред Тобин за шушуканията, отнасящи се до близостта им, и продължаваше да се отнася към него по обичайния си начин. А самият Тобин се принуждаваше да потисне обърканите си копнежи и да му отвръща със същото.
	Най-тежко му беше по време на пълнолунието, когато онези болки пробождаха корема му, за да му напомнят кой е в действителност. Понякога той се улавяше да наблюдава завистливо младите жени — чудеше се какво ли би било да крачи с пола, шумоляща около краката му, с украшения, вплетени в косите и благовония върху китките. И да привлича погледите на момчетата.
	_Някой ден_, мислеше си той в онези нощи и заравяше лице във възглавницата, стараейки се да не мисли за лежащия край него Ки, _някой ден ще узная_.
	Друг път, когато останеше сам, той се разсъбличаше, за да се вгледа в тесните бедра и костеливата си гръд. Дали щеше да се превърне в истинска жена? Мисълта за загубата на половия му орган го объркваше и го караше да потръпва.
	Когато най-сетне поеха обратно към столицата, Тобин се зарече, че ще открие начин да посети Лел.


	Тобин и Ки получиха нови покои в крилото на Корин. Останалите компаньони също бяха разположени наблизо.
	Завръщането им в Еро бе последвано от познатите балове и приеми, а също и градски развлечения. Но само след няколко седмици кралят обяви провеждането на нова екзекуция. Тобин почти бе забравил инцидента с младия свещеник и начина, по който хората бяха гледали към Корин тогава, но изглежда други не бяха, защото сега престолонаследникът излизаше с двойна охрана.
	Този път изгорените магьосници бяха трима. Тобин се постара да застане колкото се може по-далеч от платформата, страхувайки се да не бъде разпознат. Но опасенията му бяха напразни — този път осъдените не се съпротивляваха, а мълчаливо се взираха зад грозните си железни маски.
	На принца му се искаше да отвърне поглед от живите факли, но знаеше, че компаньоните го наблюдават. Несъмнено сред тях имаше такива, които се надяваха той отново да се изложи. Затова Тобин си наложи да остави очите си отворени и не откъсна поглед от мястото на екзекуцията, макар да се стараеше да не гледа директно в гърчещите се тела.
	Този път нямаше и гневни викове. Събраните ревяха одобрително, а компаньоните ликуваха. Тобин премести погледа си към братовчед си. Както бе подозирал, престолонаследникът го бе наблюдавал. Корин му се усмихна гордо, а принцът трябваше да преглътне мъчително, за да потисне гаденето си.
	По време на последвалия банкет Тобин не можа да хапне нищо. Вече не му се повдигаше, но болките дълбоко в корема изникнаха отново. С напредване на вечерта те се усилиха, за да достигнат интензивността на деня, в който бе прокървил за първи път. Лел беше обещала, че това повече няма да се случи, ала всеки нов спазъм го караше да изтръпва. Ами ако все пак отново изникнеше кръв? Ами ако някой я зърнеше?
	Нирин седеше редом с краля, както винаги, и на няколко пъти Тобин бе уверен, че усеща студения поглед на магьосника върху себе си. Поднасящият заедно с останалите оръженосци Ки го изгледа въпросително. В отговор Тобин побърза да зачопли студеното си агнешко и се насили да преглътне няколко хапки.
	Щом пирът приключи, принцът изтича до най-близката тоалетна и прегледа панталоните си. Кръв нямаше, разбира се, ала пак му беше трудно да изтърпи разтревожения поглед на Ки, който го чакаше недалеч.
	— Зле ли ти е, Тоб?
	Принцът сви рамене.
	— Изглежда екзекуциите все така не ми понасят.
	Ки го прегърна през рамо и го поведе към новите им покои.
	— И на мен. И дано това никога не се промени.


	— Племенникът ви все още не харесва справедливостта на закона, кралю — отбеляза Нирин. След вечеря двамата се бяха оттеглили да пушат в градината на Ериус.
	Владетелят сви рамене.
	— Изглеждаше малко зелен, но се представи добре.
	— Така е. И все пак е любопитно, че едно момче, представило се тъй добре в битка, остава разстроено от смъртта на престъпник, не мислите ли?
	И не просто _разстроено_, момчето бе изпитвало гняв. Това бе развеселило магьосника. Принцът не представляваше проблем за плановете му. Най-вероятно самите обстоятелства щяха да го отстранят. Може би някоя битка, може би чумата.
	— Не виждам нищо странно. — Ериус проследяваше полета на димно колелце, понесено от вечерния вятър. — Познавах един генерал, същински лъв в битка, който пребледняваше от страх, ако в стаята влезеше котка. Освен това съм виждал генерал Рейнарис да припада от гледката на собствената си кръв, макар че не би трябвало да ти казвам това. Всички си имаме чудатости. Не виждам нищо необичайно в това, че едно момче пребледнява при вида на изгорен жив. На мен също ми бе нужно известно време, за да привикна.
	— Предполагам сте прав, кралю.
	— А и какво значение има? — засмя се владетелят. — Вече не ми е нужен за наследник. Алия отново е заченала и бременността й се развива чудесно.
	— Вие сте много привързан към нея, кралю.
	— Тя е красива, силна и има крепък дух — достойна партньорка за човек като сина ми. Обикнах я като истинска дъщеря. Ако този път роди здраво дете, от нея ще излезе прекрасна кралица.
	Нирин се подсмихна и издуха свое колелце.


	Глава четиридесет и първа

	Аркониел осъзна отпускането си едва когато фалшивото им спокойствие бе пропукано.
	Той и децата работеха над лехите с билки, прибирайки последните треви за сезона. Вечерта щеше да има пълнолуние и магьосникът очакваше да падне слана. Внезапно малка светлинка изникна близо до носа му. Витнир и останалите преустановиха работата си и развълнувано проследиха как наставникът им протяга ръка, за да приеме съобщението.
	В допира си Аркониел долови вълнението на Лиан. Напрегнатият й глас изрече:
	— Скрийте се веднага! Приближава хералд.
	— Бързо, деца, в гората — нареди магьосникът. — Да не забравите кошниците и ножиците.
	Щом се оттеглиха в гъсталака, Аркониел изпрати свое съобщение до Иоли, останал в кабинета му.
	— Белите магьосници ли идват? — изхленчи Тотмус, намествайки се близо до магьосника. Останалите се скупчиха около Етни, която ги прегърна силно, макар да бе не по-малко уплашена.
	— Не, само вестоносец. Но пак трябва да останете много тихи. Иоли ще дойде да ни отведе, когато опасността отмине.
	Ездачът преодоля хълма в галоп и копитата на коня му отекнаха върху моста. Интересно дали Нари щеше да предложи на вестоносеца обичайното гостоприемство — храна и една нощ подслон. На Аркониел никак не му се нравеше идеята да пренощува на открито тази нощ. Сякаш за да подчертае мисълта, Тотмус притисна ръце към устата си, за да потисне кашлица. Въпреки силната храна и грижите на Нари, той все още си оставаше болнав и отново бе започнал да настива.
	Слънцето слизаше все по-ниско в небето. Сенките около тях започваха да изстиват. Аркониел въздъхна облекчено, когато тропотът на копита се разнесе отново, този път заглъхващ, но не поведе децата обратно, докато Иоли не даде знак.


	Нари и Кетилън го посрещнаха в залата. Останалите магове все още се криеха из горните етажи.
	— От Тобин е — каза дойката, подавайки му свитък с атионския печат.
	Сърцето на Аркониел се сви, докато четеше, макар самото послание да бе жизнерадостно: компаньоните се бяха прибрали след изключително успешна обиколка, а кралят бе разрешил на Тобин да отпразнува рождения си ден с няколко седмици лов в стария си дом. Скоро фургони със слуги и провизии щяха да започнат да пристигат, за да подемат приготовленията.
	— Рано или късно щеше да се случи — въздъхна Нари. — Това все пак си остава неговият дом. Но как ще скрием всички, когато ловци обхождат наоколо?
	— Няма смисъл да ги пращаме в гората — рече готвачката. — Все някой би се натъкнал на лагера.
	— Ами ти, Аркониел? — добави старата дойка. — Какво ще правим с теб? Да не споменаваме допълнителните легла и градината!
	Аркониел нави писмото.
	— Ти какво предлагаш, генерале?
	— Къщата лесно може да бъде оправена. От леглата ще има нужда, затова сме ги приготвили. Градината също ще обясним лесно. Но вие ще трябва да се скриете на някое далечно място — отвърна Кетилън. — Само че къде? Зимата наближава. — Тя придърпа Тотмус към себе си и многозначително погледна Аркониел. — Много скоро снегът ще затрупа земята.
	Иоли, останал да слуша на стълбите, се приближи.
	— Не бива да пътуваме като група, без значение под какъв предлог. Други вече са опитвали това. Гоначите спират всички групи пътници, които срещнат на пътя. Ще трябва да се разпръснем.
	— Не! — решително заяви Аркониел. — Нари, погрижи се за децата. Иоли, ти ела с мен.
	Останалите магьосници неспокойно го очакваха в кабинета. Аркониел дори не бе смогнал да им обясни ситуацията, когато те заговориха едновременно, обхванати от зачатъците на паника. Мелисандра се втурна към вратата, зовейки слугинята си да опакова багажа. Хейн също се надигна, за да си иде. Малканус вече подготвяше план за защита на пътя. Дори и възрастните изглеждаха готови да побегнат.
	— Чуйте ме, моля ви! — провикна се Аркониел. — Мелисандра, Хейн, върнете се.
	Когато те не му обърнаха внимание, магьосникът прошепна заклинание, на което го бе научила Лел, и плесна с ръце. Оглушителен гръм разтърси стаята, смълчавайки останалите с уплах.
	— Да не сте забравили защо сме тук? — остро попита той. — Огледайте се. — Думите му изхвърчаха все по-бързо, едновременно с ускорения туптеж на сърцето му. — Третата Ореска, за която говори Айя, не е някаква неосъществима мечта. Тя е тук, сега, в тази стая. Ние сме Третата Ореска, първите плодове на видението й. Илиор ни е събрала заедно. Какъвто и умисъл да има в това, не бива да се разпръскваме.
	— Той е прав — каза Иоли. — Виришан винаги казваше, че безопасността ни се крие в единството. Онези деца долу отдавна щяха да са мъртви, ако не беше тя. Ако останем единни, може и да успеем да устоим срещу Гоначите. Защото сами със сигурност не можем.
	— Така е — съгласи се Ворнус с мрачно изражение.
	— Аз успях да се справя — промърмори Каулин.
	— Избягвайки. Като дойде тук — напомни му Аркониел.
	— Дойдох, за да подиря укритие, не за да се лиша от свободата си!
	— Значи би предпочел да си сложиш една от онези сребърни значки? — отсечено се поинтересува Серана. — Колко свободен ще бъдеш, когато онези с белите роби ти лепнат номер и запишат името ти в книгата си? Аз ще се сражавам за кралицата, Аркониел, но не само заради нея. Още по-силно желая онези чудовища начело с Нирин да бъдат прогонени. Защо Илиор търпи подобна скверност?
	— Може би ние сме доказателството, че Светлата не го търпи — отбеляза Малканус, облегнат на стената край прозореца.
	Аркониел го погледна изненадано. Другият магьосник сви рамене и зачопли бродерията на ръкава си:
	— Видях образа и вярвам в него. Ще се бия, ако се наложи. И също съм на мнение, че трябва да останем заедно.
	— Значи оставаме заедно — каза Лиан. — Но не бива да оставаме тук.
	— Бихме могли да се оттеглим високо в планината — предложи Каулин. — Справял съм се добре на високото. Дивеч има предостатъчно, стига някой от вас също да умее да ловува.
	— Но колко ще ни се наложи да останем там? — попита Мелисандра. — И какво ще правим с децата? Нависоко зимата ще дойде по-бързо и по-мразовита.
	— Лиан, можеш ли да изпратиш съобщение до Айя?
	— Не и без да зная поне приблизително къде е тя в момента. Не мога да го изпратя просто така.
	— Добре. Ще се оправяме сами. Ще натоварим колата и конете със запаси и ще поемем накъдето ни отведе пътят. Тръгваме призори.
	Не беше кой знае какъв план, но пак бе за предпочитане пред нищо.


	Нари и слугите се заеха с подготовката на провизиите. С помощта на останалите мъже Аркониел премести вещите си обратно в спалнята на третия етаж. Сетне той изпрати останалите да помагат край кухнята и за пръв път от месеци насам се озова сам в старата си стая. Магьосникът настръхна, защото вече се бе смрачило.
	Той бързо нахвърля няколко ката дрехи в торбата си — нямаше да отсъства дълго. Веднага щом останалите се установяха някъде, Аркониел щеше да се върне, за да разговаря с момчетата. Стараеше се да не мисли за заключената врата на кулата, но през цялото време имаше усещането, че Ариани го наблюдава.
	— Всичко това е заради детето ти. Заради нея — прошепна той. Грабна торбата си и се отправи надолу по стълбите.
	По средата на стълбището осъзна, че е забравил торбата с купата. Пак от месеци не се бе сещал за нея.
	Аркониел бавно се обърна и плъзна поглед по мрака отвъд кръга сияние. Наистина ли някакви очертания се белееха край вратата на кулата, или това бе игра на светлината? С усилие магьосникът закрачи обратно, макар въздухът да ставаше все по-мразовит с всяка насрещна крачка. Но той не можеше да избяга. Не и без купата.
	Аркониел се стрелна към масата и грабна прашната торба от скривалището й. Бутна и нея в багажа си и се огледа плахо. Всеки момент очакваше да зърне окървавеното й лице да изниква от сенките. Но никъде нямаше и следа от нея, оставаше само мразът — а това вероятно бе леден вятър, намерил някаква пролука сред кепенците. С треперещи ръце магьосникът прибави малко билки и съд огнени късчета към багажа си.
	Този път бе прекосил половината коридор, преди да бъде спрян от ново осъзнаване: само след дни къщата щеше да гъмжи от млади благородници, слуги и ловци. Всяка стая щеше да бъде необходима.
	— Проклятие! — Той остави торбата си на върха на стълбището, взе жезъла си и забърза обратно.
	Прикриването не бе трудна магия, но изискваше време и концентрация. Докато закрие вратите на спалнята и кабинета си, правейки ги да изглеждат зазидани, Аркониел трепереше и бе подгизнал от пот. Така на този етаж оставаха две гостни стаи от другата страна на коридора.
	И едва тогава той осъзна, че прозорците на прикритите помещения остават видими от пътя. С раздразнено изсумтяване той отстрани толкова внимателно построяваните магии и започна да гради нова илюзия — на някогашен пожар. От вън хората щяха да виждат почернели блокове около прозорците и овъглени кепенци.
	Лампата му угасна, докато той прикриваше последния праг. Веднага след това се разнесе въздишка, която не можеше да бъде сбъркана.
	Ариани бе застанала край вратата на кулата, ярка като свещ сред мрака. Вода и кръв се примесваха в косата й, за да се стекат на струйки по роклята й и към пода. Безшумна като дим, тя се понесе към вратата на кабинета. Бе притиснала едната си ръка към устата, а другата държеше под странен ъгъл, сякаш понесла нещо. За момент тя объркано се вгледа в илюзията.
	— Защитавам детето ти — каза Аркониел.
	Ариани го погледна за миг, сетне се стопи във въздуха.


	Магьосникът не очакваше да заспи тази нощ, ала потъна в сън в мига, в който се отпусна върху леглото в стаята на Тобин. В съня му конници го преследваха сред леса, предвождани от призрака на Ариани.
	От съня го изтръгна допирът на студена ръка до челото му. Осъзнал, че не сънува, Аркониел нададе задавен вик и подскочи, за да се озове на земята край грешната страна на леглото, пленен между него и стената.
	Край леглото му бе застанала жена, очертана на фона на светлината, разливаща се през отворения прозорец. Ариани отново го беше последвала. Магьосникът потръпна при мисълта за докосването й.
	— Аркониел?
	Това не беше гласът на Ариани.
	— Лел? — Отговори му тих кикот, сетне матракът се размести под тежестта на седналата вещица. — В името на Квартата! — Аркониел се покатери обратно на леглото, прегърна я и отпусна глава в скута й. Нанизи от еленови зъби се допряха до бузата му. Лел започна да го милва по косата.
	— Липсвах ли ти?
	Засрамен, магьосникът се надигна и я прегърна, заравяйки пръсти в косите й. Сред последните се бяха заплели клонки и листа, а върху устните й бе останал солен вкус.
	— Не съм те виждал от седмици. Къде беше?
	— Богинята майка ме изпрати отвъд планините, на място, където някога е живял народът ми. Намира се само на няколко дни път. Утре ще отведа магьосниците ти там. Но трябва бързо да си подготвите заслон, преди снегът да е дошъл.
	Аркониел леко се отдръпна, опитвайки се да различи лицето й в тъмното.
	— Богинята ти те е довела тук… точно когато най-силно се нуждаех от теб?
	Когато тя не каза нищо, магьосникът предположи, че се е върнала по-рано. Но не получи възможност да разпита по-подробно, защото вещицата го блъсна върху леглото и го целуна жадно, а после го обгърна с бедра и издърпа туниката му. Върху стомаха си Аркониел усети грубата вълна на дрехата й, а после и топла кожа. Това бе първият път, в който Лел му се отдаваше вътре в имението. Тя изглеждаше не по-малко нуждаеща се от него самия. Притискаше ръцете му към гърдите си в неуморността си, а накрая се приведе напред, за да потуши виковете им. Зад затворените клепачи на Аркониел блеснаха мълнии, сетне светът избухна в червенина.
	Магьосникът дойде на себе си, лежащ до нея. Лел бе отпуснала ръка между бедрата му.
	— Торбата ти е прекалено малка за пътуването — промърмори тя.
	— Стигаше, преди ти да я изпразниш — засмя се Аркониел, тълкувайки погрешно думите й.
	Вещицата се повдигна на лакът и прокара пръст върху устните му.
	— Имам предвид багажа ти. Мъртъв няма да бъдеш от полза на Тобин. Трябва да останеш с другите.
	— Но нали ти вече си тук! Би могла да ги отведеш в дъба си и да ги скриеш там.
	— Прекалено много са. Освен това сред странниците, които скоро ще дойдат тук, е възможно да има и силни магьосници, способни да преодолеят магиите ми.
	— Но аз искам отново да видя момчетата. Научи ме как успяваш да се скриеш! — Той сграбчи ръката й и целуна грубата й длан. — Моля те, Лел, моля те в името на Богинята ма…
	Лел рязко издърпа ръката си, стана от леглото и се облече. Магьосникът не можеше да види лицето й, но усещаше гнева й.
	— Какво има? Какво съм казал?
	— Нямаш право! — просъска тя и прекоси стаята, за да вдигне захвърления си шал. Сега лунната светлина попадна върху лицето й, за да го превърне в грозна маска. Бледото сияние изпълни със сянка всяка бръчица и лиши косата й от цвят. Символите на могъщество ясно се очертаваха върху лицето и гърдите й, ярки като мастило върху алабастър. Доскорошната любима стоеше насреща му по начин, който Аркониел никога не бе виждал преди — отмъстителна вещица.
	Магьосникът изтръпна. Това беше страната на Лел, за която Айя толкова често се бе опитвала да го предупреди. Преди да се е опомнил, той вече издигаше ръка и очертаваше знака за защита от зло.
	Лел се вцепени. Очите й не се виждаха заради сенките, но изражението й премина в тъга.
	— Срещу мен ли правиш този знак? — Тя се върна до леглото и отново седна. — Не бива да споменаваш богинята ми. Тя все още не е простила това, което вие и вашата Ореска сте ни причинили.
	— Тогава защо тя те кара да ни помагаш?
	Лел прекара ръка пред лицето си, карайки символите да се слеят с кожата.
	— По нейна воля помогнах, по нейна воля останах, за да се грижа за неспокойния дух, който създадохме онази нощ. През всички тези самотни и дълги дни аз самата се питах същото. Когато ти дойде при мен и бе склонен да станеш мой ученик… — Тя въздъхна. — Ако Майката не бе благосклонна, ти нямаше да научиш толкова много неща — и то с такава лекота.
	Лел взе десницата му и леко докосна осакателия пръст.
	— Семето ти е безплодно и не може да покълне в мен, но магиите ни се сляха, за да създадат нещо ново. Може би някой ден народите ни ще създадат още неща, но ние следваме различни божества. Твоята Илиор не е моята Майка, без значение колко силно се опитваш да се убедиш в това. Почитай собствените си богове, приятелю, и внимавай да не наскърбяваш чуждите.
	— Не исках да…
	Тя положи студените си пръсти върху устата му.
	— Не, ти искаше да ме убедиш чрез нейното име. Никога повече не прави това. Що се отнася до другите магьосници, те няма да останат доволни от мен. Помниш ли първата ни среща? Помниш ли страха и отвращението си, помниш ли как ме обяви за измамница в ума си?
	Аркониел посрамено кимна. Той и Айя се бяха отнасяли с Лел като към някаква долна работничка, пестейки уважението си дори и след като тя бе свършила онова, за което я бяха помолили.
	— Тях няма да привлека на своя страна както привлякох теб. — Вещицата игриво плъзна пръст по стомаха му и надолу. — Само се погрижи най-силните да не ме нападнат. — Тя се отдръпна леко и го погледна в очите. — За тяхно добро.
	— Да. — Сетне магьосникът се навъси. — Какво ли ще си помислят Тобин и Ки, когато не ме намерят тук?
	— Те са умни момчета, ще се досетят. — Лел се замисли за момент. — Изпрати тук умозамъглителя, след като се установите.
	— Иоли?
	— Да. Той е много умен и умее да остава незабелязан. Кой би обърнал внимание на някакво си конярче? Така Тобин ще може да се свърже с нас при нужда. — Тя се надигна. — Утре ще ви чакам на пътя. Погрижи се да вземеш колкото се може повече припаси и дрехи. Нали ще ме послушаш и ще останеш там? С връщането си няма да спечелиш нищо.
	Аркониел не можа да отговори, защото тя се стопи в мрака. Може би някой ден вещицата щеше да го научи и на тази магия.
	За спане вече не можеше да става и дума. Той слезе в кухненския двор и отново прегледа приготвения за пътуването багаж — преброи одеялата, намотките въже, чувалите брашно, сол и ябълки. Слава на светлината, че кралят не бе назначил някакъв управител и тук. Магьосникът започна да обхожда двора, прибирайки всички възможни инструменти: прибави към багажа чукове, триони, две ръждясали брадви, намерени зад казармата, а също и малката наковалня, която откри зад налбантския навес. Работата прогони сънливостта му и го накара да се почувства полезен. Освен това у него все по-силно се зараждаше усещането за направата на някаква важна крачка. След години кръстосване с Айя сега той се отправяше на път с шепа магьосници бежанци и една кола. Това беше новата му Ореска.
	Скромно начало, разбира се, но пак си оставаше начало.


	Глава четиридесет и втора

	Звездите още бледнееха, когато Аркониел и останалите магьосници поеха на път. Хейн накара децата да скочат отзад в колата, останалите яздеха. Витнир яздеше зад гърба на наставника си, поставил скромното си вързопче пред себе си.
	— Къде отвежда този път, учителю? — попита той.
	— Към миньорските градове на север, а после към крайбрежието, западно от провлака — отвърна Аркониел. Залежите от желязо, калай, сребро и олово бяха отвели скалански заселници в планините преди векове. Някои от мините все още работеха.
	Той пропусна да спомене нещата, които Лел му бе разказала: как скаланските войници — сред които и предците на Тобин — бяха използвали този път, за да воюват срещу народа й. _Рета’нои_ били страховити бойци, ала тяхната магия била още по-опасна и страховита. Онези от тях, които оцелели, били обявени за некроманти и прогонени в планините. Веднъж прогонени от плодородните си крайбрежни земи, те вече не били преследвани. Но бяха запазили враждебността си към нашествениците — враждебност, която Айя и Аркониел ясно бяха доловили, докато бяха претърсвали планините за вещица.
	Магьосникът бе последвал заръката на вещицата — не им каза нищо за нея, спомена единствено, че по пътя щели да бъдат пресрещнати от водач.
	Натъкнаха се на нея малко след разсъмване. Тя ги изчакваше върху една крайпътна канара.
	Останалите рязко дръпнаха юздите си. Малканус бръкна в торбата на пояса си, вече подготвящ заклинание, но Аркониел насочи коня си напред.
	— Почакай! Това е водачката ни!
	— Това? — възкликна Малканус. — Някаква мръсна планинска вещица?
	Лел скръсти ръце и намръщено погледна към тях.
	— Това е Лел, приятелка на Айя. И моя приятелка. Очаквам да се държите с нея почтително. Илиор ни я доведе още преди години. Тя също е зърнала видението ни.
	— Айя одобрява това? — попита Лиан, която бе достатъчно стара, за да си спомня нападенията.
	— Разбира се. Моля ви, приятели, Лел предложи помощта си, а ние се нуждаем от нея. Мога да гарантирам за добронамереността й.


	Но уверенията на Аркониел не успяха да отстранят напрежението и на двете страни. Лел неохотно се настани на капрата до Хейн, който се измести в самия край, отбягвайки я като чумава.
	Още същия ден навлязоха в първия планински проход и поеха нагоре сред стръмнините. Въздухът ставаше все по-студен. Върховете, издигащи се от двете страни на пътя, белееха, покрити със сняг. Дървета почти не се виждаха, а рядко срещаните бяха превити от безпощадните вихри, които царуваха по тези места. През нощта недалеч от пътниците виеха вълци. На няколко пъти дочуха и воя на дива котка да се носи сред върховете.
	Децата спяха в колата, споделяйки одеяла, а по-възрастните магьосници бдяха около огньовете. Кашлицата на Тотмус се влоши. Той непрекъснато се задавяше и отново задрямваше, но не можеше да заспи. Под подозрителните погледи на останалите Лел му свари чай и го накара да го изпие. Детето изкашля някакви отвратителни храчки зелена флегма и веднага придоби по-добър вид. На третата нощ малкият вече се смееше с останалите.
	Магьосниците останаха нащрек, но децата по-лесно се сприятелиха с вещицата. По време на дългите, мудни часове пътуване, Лел им разказваше истории на разваления си език и ги развеселяваше с дребни заклинания. Всяка вечер при спирането тя изчезваше в мрака, за да изникне с гъби и билки за принос към вечерята.


	На третия ден пътниците подеха спускане по ръба на пролом. Гората отново изникна насреща им. Далеч на дъното се мятаха вълните на синьо-зелена река, вклещени между скалните стени. Малко след като отминаха руините на изоставено село, магьосниците продължиха на запад успоредно на един от притоците. Той ги отведе до малка долина, където дърветата растяха още по-нагъсто.
	Път нямаше. Лел ги поведе край брега на реката. Скоро иглолистната гора стана прекалено непроходима за колата, затова те продължиха пеш. Водите на по-малък поток ги отведоха до голяма поляна сред дърветата.
	Издигалото се тук поселище не бе дело на скалански ръце. Малки и кръгли каменни хижи без покриви стояха край водата. Нито една от тях не надвишаваше големината на килер. Много от постройките бяха рухнали под набезите на мъха, но други все още стояха.
	Няколко безнадеждно изкривени кола бяха вбити край ръба на поляната — остатък от палисадата, някога отбранявала селото от вълци и диви котки, може би и от скалански нашественици.
	— Това добро място — каза им Лел. — Вода, дърва, храна. Но трябва строи бързо. — Тя посочи към небето, което бавно се изпълваше със сиви облаци. Днес бе осезаемо по-хладно, дъхът им бе видим във въздуха. — Скоро завали сняг. Деца трябва имат топло място спи.
	Тя се приближи до една от колибите и им показа как да укрепят покрива.
	— Ще останеш ли с нас? — попита Данил, стиснал дясната ръка на вещицата. Вчера Лел му бе показала как да привиква полски мишки, нещо, което дори Аркониел не бе смятал, че може да бъде усвоено от детето. Оттогава Данил не се отделяше от нея.
	— Известно време — отвърна Лел и го потупа по ръката. — Може би научи те още магия?
	— Може ли и аз да се уча? — попита Тотмус, бършейки нос в ръкава си.
	— И ние! — развълнувано изчуруликаха близначките.
	Лел не обърна внимание на мрачните погледи, хвърляни й от останалите магьосници.
	— Да, малките ми. Всички вие научи. — Тя се усмихна към Аркониел, който за пореден път изпита онази странна увереност, че нещата се подреждат точно както би трябвало да се подредят.
	Под напътствията на Лел слугите приведоха в обитаемо състояние няколко от колибите, като построиха импровизирани покриви от клони.
	А междувременно Малканус, Лиан и Ворнус придърпаха Аркониел встрани.
	— Това ли е Третата Ореска? — гневно попита Малканус, сочейки към наобиколилите Лел деца. — Некроманти ли ще ставаме?
	— Знаеш, че това е забранено — допълни Ворнус. — Тя не бива да ги учи.
	— Запознат съм с историята, но трябва да ви кажа, че тя не е изцяло вярна — отговори Аркониел. — Обучавах се с години при нея и узнах истинските корени на магията й. Моля ви единствено да ме оставите да ви покажа. Тогава и вие ще видите, че това е истина. Илиор никога не би я отвела при нас, ако не бяхме орисани да се научим от нея. Как е възможно това да не е знак?
	— Но магията, която ние практикуваме, е чиста! — каза Лиан.
	— На нас ни е приятно да си мислим така, само че ауренфеите поклащат глави към много от заклинанията ни. Освен това не забравяйте, че магията, която използваме сега, също не е нещо обичайно за народа ни. Трябвало е да смесим кръвта си с тази на жителите на Ауренен, за да се сдобием с магия. Може би е време да влеем нова кръв, скаланска. Планинските жители са обитавали тези земи много преди нашите деди да пристигнат.
	— И са убили стотици от нас — остро каза Малканус.
	Аркониел сви рамене:
	— Отбранявали са се срещу нашественици. Нима на тяхно място ние бихме постъпили различно? Вярвам, че помиряването ни с тях е предречено. Но това тепърва предстои. За момента е достатъчно да ми повярвате, че се нуждаем от магията на Лел. Говорете с нея. С отворени сърца се вслушайте в думите й, както направих аз. Тя притежава огромно могъщество.
	— Усещам — каза приближилата се по някое време Серана. — И точно това ме притеснява.


	Думите на Аркониел нямаха ефект — останалите се разотидоха, клатейки глави.
	Лел се приближи до него и каза:
	— Ела, ще те науча на нещо ново.
	От колата тя извади меден леген, после поведе Аркониел навътре в гората. Тук земята ставаше стръмна, бреговете на потока бяха покрити с папрат и горски плодове. Стръкове папур се поклащаха край водата. Тя изтръгна един и обели белезникавия му корен. По това време на годината той бе влакнест и сух, но пак ставаше за ядене.
	— Тук храна не липсва — продължи Лел. От един гниещ дънер тя отчупи голяма жълтеникава гъба и му предложи да отхапе. — Трябва да натрупате запаси от месо, преди да е паднал снегът. Трябва и да съберете дърва. Презимуването ще бъде тежко, не съм сигурна, че всички деца ще доживеят пролетта. Тотмус няма да изкара зимата.
	— Но нали ти го излекува! — викна Аркониел. Той вече се бе привързал към момчето.
	Вещицата сви рамене:
	— Направих всичко, което можах, ала болестта се е вкоренила дълбоко в дробовете му. — Тя замълча. — Зная какво казаха останалите за мен. Ти ме защити и ти благодаря, но трябва да знаеш, че те са прави. Ти не познаваш истинското ми могъщество.
	— Някога ще го позная ли?
	— Моли се това никога да не стане. Сега ще ти покажа онова, което обещах, но първо искам да се закълнеш, че ще запазиш знанието само за себе си.
	— Кълна се в ръцете, сърцето и очите си.
	— Добре. Започваме.
	Лел допря шепи до устата си и нададе отсечен, блеещ зов, след който се заслуша. Аркониел дочуваше единствено шумоленето на вятъра и клокоченето на потока.
	Вещицата се извърна и отново повтори повика, този път към отсрещния бряг. Различната посока донесе отговор, а после и друг, по-гръмък. Голям елен изникна изсред дърветата, подозрително подушващ въздуха. Той бе голям колкото кон. Великолепните му рога се разливаха в десет разклонения от всяка страна.
	— Сега е размножителният им сезон — напомни Аркониел. Един елен в разцвета на силите си бе опасен противник по това време на годината.
	А Лел не изглеждаше притеснена. Тя повдигна ръка в приветствие и започна да напява с онзи глух глас, с който понякога си служеше. Еленът шумно изпръхтя и тръсна глава. Няколко къса вещество се отлюспиха от рога му и паднаха на земята. Аркониел си отбеляза мястото — ако оживееше, можеше да ги използва за няколко еликсира.
	Лел продължаваше да пее, привличайки животното. То прекоси потока, излезе на техния бряг и застана неподвижно, леко разклащайки глава. Вещицата се усмихна към Аркониел и почеса елена между рогата като питомен. Без да спира напева, със свободната си ръка тя изтегли сребърния си нож и с умело движение преряза голямата вена под челюстта на животното. Бликна мощна струя кръв, която тя улови в съда си. Когато купата се изпълни с два пръста кръв, Лел я подаде на Аркониел и притисна ръце върху раната, спирайки кръвта.
	— Сега се отдръпни — промърмори тя. Когато и двамата се отдалечиха на безопасно разстояние, вещицата плесна с ръце и изкрещя: — Освобождавам те!
	Еленът тръсна глава, разсичайки въздуха, сетне изчезна обратно сред дърветата.
	— Сега какво? — попита магьосникът. Ароматът на прясна дива кръв се издигаше от съда, донесъл със себе си и усет за силата на обградената от метал течност.
	Лел се усмихна широко.
	— Сега ще ти покажа онова, което толкова дълго искаше да узнаеш. Остави съда на земята.
	Тя приклекна край купата и подкани Аркониел да стори същото. От врата си тя откачи кожена кесия и му я подаде. Вътре той откри няколко вързопчета. Под напътствията на Лел магьосникът нарони в съда малко поветица и лиственица, а също и щипка сяра, смляна кост и охра, която оръждави пръстите му.
	— Разбъркай с първата клонка, която ти попадне — продължаваше вещицата.
	Аркониел откри къса, побеляла пръчица. Кръвта все още димеше, но след разбъркването миришеше различно.
	Лел извади едно от огнените късчета, които магьосникът й бе дал, и го използва, за да запали стиска ароматно сено. Тя духна разнеслия се дим към повърхността на течността. Кръвта се завъртя и промени цвета си в черен.
	— Сега повтаряй след мен. — Лел поде дълга и напевна поредица от срички, а Аркониел се помъчи да ги пресъздаде. Вещицата не преведе заклинанието, но поправи произношението на спътника си и го накара да повтори, за да се убеди, че го е запомнил. — Добре. Сега ще построим защитата. Донеси купата.
	— Така си скрила лагера си, нали?
	В отговор тя намигна.
	Вещицата го отведе до една стара бреза и му показа как да намаже дланта си с кръв и да бележи дървото, напявайки заклинанието.
	Аркониел леко потръпна, когато лепкавата течност се разля върху ръката му. Повтаряйки запомнената последователност, той притисна ръка до белещата се бяла кора. За момент отпечатъкът остана да се вижда, сетне изчезна напълно. Не остана и следа от цветната влага.
	— Удивително!
	— Това е само началото. Един белег не е достатъчен.
	Лел го отведе до голям камък, където магьосникът повтори процедурата. Кръвта изчезна със същата бързина.
	Докато слънцето залезе и сенките изстинат, двамата бяха описали обширен кръг около лагера, издигайки магическа стена, която щеше да обърка сетивата на всеки, озовал се в близост до нея. Само онези, които знаеха нужното слово — _алака_ (проход) — можеха да я преодолеят.
	— Понякога наблюдавах как вие с момчетата ме търсите — засмя се Лел. — Случваше се да гледате право в мен, а да не ме виждате.
	— Това заклинание би ли проработило за скриването на цял град? Или армия в полето? — попита Аркониел, но тя само сви рамене.


	Под издигащата се пълна луна двамата приключиха със заклинанието и по сиянието на лагерните огньове се върнаха обратно на поляната. Междувременно останалите не си бяха губили времето. Две от каменните колиби разполагаха с отлични покриви, а част от припасите вече бяха пренесени. Сухи дърва бяха струпани край издълбаното огнище, а Иоли сечеше още, предимно големи паднали клони, които децата бяха довлекли от гората. Край водата Норил и Семион почистваха едра кошута.
	— Това е добра поличба — отбеляза Норил, докато одираше кожата. — Дална я изпрати в лагера, докато правехме втория покрив.
	Скоро Дар и Етни бяха хвърлили парчета месо и карантиите да се пекат върху огъня редом с хляба. Докато вечерята стане готова, Аркониел обясни за защитното заклинание и им съобщи думата. Серана и Малканус се спогледаха с подозрение, а Иоли и децата отърчаха да го изпробват.
	Началото изглеждаше добро — имаше предостатъчно месо и хляб. След вечерята Каулин и Ворнус извадиха лули и ги споделиха с останалите. Приятно беше да седят мълчаливо, заслушани в звуците на нощта. Вече бе прекалено студено за щурци и жаби, но из гората все още щъкаха дребни създания. Голям бял бухал прелетя над поляната, надавайки зов.
	— Още една добра поличба — каза Лиан. — Илиор изпраща своя вестител, за да благослови новия ни дом.
	— Дом! — изсумтя Малканус и наметна рамене с втори плащ. — Насред пустошта, без истинска храна и камини.
	Мелисандра дръпна дълбоко от лулата и изпусна сияещ червен кон, който дважди обиколи огъня, преди да изчезне над главата на Етни.
	— Някои от нас са свикнали да се задоволяват и с много по-малко — отбеляза тя, след което издуха две сини птици към Рала и Илина. — Имаме прясна вода, прясно месо и подслон. — Магьосницата кимна към Лел. — Благодаря ти. Мястото е добро.
	— Колко дълго ще останем тук? — обърна се Ворнус към Аркониел.
	— Все още не зная. Но ще е добре да си построим по-стабилен заслон, преди да е завалял сняг.
	— Сега и дърводелство ли трябва да учим? — простена Малканус. — Все едно цял живот съм строил колиби.
	— Ние ще се погрижим за това, господарю — увери го Кимей.
	— За някои магьосници честният труд не е чужд — добави Каулин. — При повече ръце има по-малко работа, както е казал народът.
	— Благодаря ти, Каулин, благодаря и на вас. — Аркониел се поклони на Дар и останалите слуги. — Всички вие безропотно сте последвали господарите и господарките си, а сега направихте престоя ни по-уютен. Чували сте ни да говорим за Третата Ореска. Сега разбирам, че вие сте не по-малка част от нея. Сега ние строим прости колиби сред гората, принудени да се крием, но ви обещавам, че ако запазим вярата си в Илиор и изпълним задачата, поставена пред нас, един ден ще имаме собствен дворец, който по нищо няма да отстъпва на палатите в Еро.
	Каулин посочи Малканус с палец:
	— Чу ли, момче? Бъди спокоен, скоро отново ще живееш сред лукс.
	Задрямал в ръцете на Етни, Тотмус се изкашля хрипливо.


	Глава четиридесет и трета

	Тобин преодоля последната миля в галоп, преливащ от радост най-сетне да се прибере у дома. Изниквайки в подножието на поляната, той рязко спря коня си и се огледа изненадано.
	— Проклятие! — възкликна спрелият до него Ки. — Изглежда кралят е пренесъл тук половин Еро!
	Пожълтялата поляна отвъд реката се бе превърнала в малко градче от шатри и сергии. Тобин бе искал скромно посрещане, а това тук приличаше на панаир. Присъстваха представители на почти всички търговски и занаятчийски гилдии — от пекари до кожари. Не липсваха и актьори, разбира се, сред които бе и трупата от прословутия _Златокрак_ театър.
	— Градът е далеч — засмя се Ериус, привел се на седлото си. — Исках да се уверя, че няма да ви липсват подходящи забавления.
	— Благодаря ти, вуйчо — отвърна Тобин. Той вече бе смогнал да преброи пет менестрелски знамена и шест сладкарски. Как ли щеше да реагира готвачката, ако някой от сладкарите се опиташе да нахлуе в кухнята й? Все пак тя бе воювала и не търпеше намеси в готвенето си.
	— Погледнете! — възкликна Ки и протегна ръка към къщата. Нари им бе писала за пожара, но видът на обгорелите прозорци все пак ги шокира. Какво ли бе правил магьосникът? Във всеки случай Тобин нямаше намерение да споделя удивлението си гласно. Присъствието на Аркониел все още си оставаше тайна. Сигурно в момента се криеше в лагера на Лел.
	Нари и готвачката излязоха да ги посрещнат и дълго се суетиха около Корин.
	— Я се погледнете! — каза Нари, докато се повдигаше на пръсти, за да целуне Тобин и Ки. — Как сте се издължили!
	Тобин се изненада колко ниска му се струваше дойката сега. Преди винаги я бе смятал за висока.
	Докато развеждаше компаньоните из имението, принцът откри и други промени, забележими единствено за някой предишен обитател. Разширените билкови лехи зад казармата, например, и фактът, че кухненската градина бе тройно уголемена. С изключение на новото конярче, обитателите на дома си бяха останали същите.
	Освен това самият дом изглеждаше по-оживен и уютен, но това се дължеше на старанията на Нари. Тя бе почистила стаите и бе извадила най-красивите чаршафи, гоблени и украшения. На дневна светлина дори третият етаж изглеждаше приветлив — в стаите от лявата страна на коридора вече бяха постлани сламеници за слугите на гостите. Стаите на Аркониел бяха зазидани до поправката.
	След залез, докато останалите се подготвяха да вечерят, Тобин отново се изкачи на последния етаж и бавно се отправи към края на коридора. Вратата на кулата бе заключена, месинговата дръжка бе потъмняла от немара. Принцът я обви с пръсти, чудейки се дали Нари още пази ключа. Присъствието тук му напомни за някогашния страх, че призракът на майка му стои от другата страна на вратата. Сега този страх отсъстваше.
	Пронизан от копнеж, Тобин отпусна чело върху гладкото дърво и прошепна:
	— Там ли си, майко?
	— Тобин?
	Той подскочи, но повикът бе долетял откъм Ки, застанал на върха на стълбището.
	— Ето къде си. Готвачката иска да опиташ супата, а ти дори още не си се преоблякъл за… Какво има?
	— Нищо. Просто се разхождах.
	Ки не остана заблуден, разбира се. Той се приближи и внимателно докосна вратата.
	— Бях забравил. Тя вътре ли е?
	— Не мисля.
	Оръженосецът се облегна на стената.
	— Тя липсва ли ти?
	Принцът сви рамене.
	— Не точно. Спомних си как се държеше тя в добрите си дни, преди… Преди последния ден. Тогава тя бе почти като истинска майка. — Той извади верижката изпод дрехата си и му показа спокойния профил върху пръстена. — Така е изглеждала преди братът и аз да се родим.
	Ки не каза нищо, но се облегна на приятеля си.
	Тобин въздъхна.
	— В последно време размишлявах и реших да оставя куклата тук.
	— Но тя каза да я задържиш, нали?
	— Куклата вече не ми е нужна. Братът ме открива навсякъде, без значение къде съм я оставил. Уморих се, Ки. Уморих се да я крия. Уморих се да крия и него. — _Уморих се да крия и себе си_, искаше да добави, но не посмя. Вместо това се огледа и се изсмя кухо. — Отдавна не съм идвал тук. Сега всичко ми изглежда по съвсем различен начин. Преди ми се струваше мрачно и огромно, дори и след като ти дойде да живееш тук.
	— Наедрели сме. — Ки ухилено поведе приятеля си. — Ела, ще ти докажа.
	Нари бе запазила спалнята им непокътната. В съседната стая за играчки всичко прашасваше на същите места, където го бяха оставили. Ризницата, която бащата на Тобин му бе дал, все още висеше окачена в ъгъла.
	— Хайде — подкани го оръженосецът. — Не си я пробвал от много време.
	Принцът нахлузи ризницата над главата си и се навъси към отражението.
	— Татко каза, че когато ризницата ми стане по мярка, ще мога да отида на война с него.
	— Вече си достатъчно висок — рече Ки.
	Това беше така, само че Тобин все още оставаше прекалено слаб. Раменете увисваха почти до лактите му, а ръкавите отново скриха пръстите. Койфът също непрекъснато се спускаше над очите му.
	— Просто още не си се налял. — Ки постави шлема върху главата му и потропа с кокалче. — Поне това ти е по мярка. По-бодро! Кралят каза, че ще ни позволи да се включим в крайбрежните патрули, когато се върнем. Пиратите и бандитите пак са за предпочитане пред нищо, нали?
	— Щом казваш.
	С крайчеца на окото си Тобин забеляза движение и се обърна, за да види как братът го наблюдава от сенките. Призракът носеше същата ризница, само че неговата му беше по мярка.
	Принцът свали ризницата си и я окачи обратно. Когато се обърна отново, духът бе изчезнал.


	За пръв път Тобин виждаше залата изпълнена с посетители, музика и смях. В камината оживено пропукваше огън, чиято светлина падаше върху отрупаните маси и размяташе сенки върху стените. Акробати демонстрираха умението си сред трапезите, а менестрелската галерия бе изпълнена с музиканти. Цялата къща кънтеше от веселието.
	Очевидно готвачката бе постигнала някакво споразумение с новодошлите кулинари, защото с гордост помагаше в поднасянето на великолепните блюда. Облечена в чисто нова рокля от кафява вълна, Нари бе влязла в ролята на икономка. Единствените други жени се виждаха сред слугите и актьорите. Отново заченала, Алия си бе останала у дома, грижливо наблюдавана от дризианите.
	Седнал на почетно място край Тобин, Тарин се огледа почти с печал.
	— От детството си не бях виждал подобно веселие тук.
	— Още си спомням посещенията си! — добави кралят, удряйки чашата си в тази на Тобин. — Дядо ти уреждаше прекрасен лов — елени, мечки, дори диви котки! Нямам търпение да дойде утре.
	— Освен това сме планирали специален подарък — рече Корин и намигна заедно с баща си.
	Дружелюбната обстановка предразположи Тобин, който весело се включи в песните и надпиванията. Към среднощ той бе пиян почти колкото Корин. Заобиколен от приятели и музика, поне за малко той можеше да си позволи да забрави пророчествата и мъките. Най-сетне той бе господар на този дом.
	— Ние винаги ще си останем приятели, нали? — попита той, облегнал се на рамото на Корин.
	— Приятели? — засмя се престолонаследникът. — Ние сме като братя! Тост за здравето на малкия ми брат!
	Всички възторжено повдигнаха чаши. Принцът също се присъедини, ала кикотът замря в гърлото му, когато зърна двата тъмни силуета, застанали в един сенчест ъгъл на музикантската галерия. Те пристъпиха напред, без да обръщат внимание на разгорещилите се край тях цигулари. Това бяха братът и Ариани.
	Тобин изстина при вида й. Това не беше милата жена, научила го да пише и рисува. С окървавено лице и очи, изгарящи от омраза, тя протегна обвиняващ пръст. Сетне призраците изчезнаха, но междувременно Тобин бе успял да различи какво носи тя под мишница.
	След това той не помнеше почти нищо от празненството. Когато и последният десерт бе опустошен, принцът се оправда с умора и бързо се качи горе. Пътническият му сандък все още бе заключен, но когато го отвори и се разрови вътре, куклата наистина я нямаше. Точно както се бе опасявал.
	— Още по-добре! Радвам се! — озъби се той към празната стая. — Остани си тук!
	Тобин говореше сериозно и не можеше да проумее изникналите си сълзи.


	Глава четиридесет и четвърта

	Времето се задържа ясно и ловът се оказа добър. Всеки ден напускаха имението призори и обхождаха хълмовете и гъсталаците. Връщаха се с достатъчно елени, мечки, гъски и зайци, за да нахранят цял полк.
	Кралят беше в добро настроение, но Тобин го бе опознал достатъчно добре, за да не се подвежда. Поне Нирин не се бе довлякъл, така че на принца не се налагаше непрекъснато да прикрива мислите си.
	Всяка нощ те пируваха, развеселявани от различни изпълнители. Тобин отбягваше третия етаж, повече не видя призраците.
	— Дали не трябва да потърсим куклата? — колебливо каза Ки, когато принцът най-сетне му разказа за станалото.
	— Къде? В кулата ли? Тя е заключена, а ключът е изчезнал. Вече попитах Нари. А дори и да не беше така, пак не бих се качил.
	Тобин бе размишлявал над това, дори бе го сънувал, но за нищо на света нямаше да се приближи до онази стаичка на върха на кулата. Още по-малко до онзи прозорец.
	Той прогони куклата от съзнанието си, а Ки повече не спомена за това. Мисълта за Лел ги притесняваше повече. На няколко пъти се бяха измъквали, за да я потърсят в гората, но не бяха открили нито нея, нито Аркониел.


	В утрото на рождения си ден Тобин видя, че на поляната се издига нова палатка, разположена досами казармата. Шатрата почти не отстъпваше по големина на съседстващата постройка. Бе изработена от пъстро платнище, украсено с копринени банери и не по-малко пъстри панделки. Когато се осведоми за нея, Корин само се усмихна тайнствено.
	По време на вечерното пиршество стана ясно, че бива подготвян някакъв таен замисъл. През целия пир Корин и неколцина от останалите не спряха да си шепнат и да се смеят. Когато и последният меден сладкиш бе опустошен, престолонаследникът и съзаклятниците му се надигнаха и наобиколиха Тобин.
	— Подготвил съм ти специален подарък, братовчеде. Вече си достатъчно голям, за да го оцениш.
	— Какъв е той? — нервно попита Тобин.
	— По-лесно е направо да ти покажем! — Корин и Зустра вдигнаха рожденика и го сложиха на раменете си. Принцът погледна назад и видя, че оръженосците са препречили пътя на Ки. Но приятелят му не изглеждаше решен да се намесва. Напротив, той се смееше и махаше заедно с останалите.
	— Честит рожден ден, Тоб! — подвикна подире му Ки.
	Когато доближиха украсената шатра, най-лошите опасения на Тобин се потвърдиха. Това бе бордей, разбира се, управляван от една от кралските фаворитки.
	С помощта на драперии шатрата бе разделена на отделни помещения и една голяма зала. Разположената вътре мебелировка бе разкошна — дебели килими, меки дивани и множество лампи създаваха впечатлението за вътрешността на резиденция, а не палатка.
	Посетителите веднага бяха посрещнати от момичета в полупрозрачни одеяния.
	— Аз лично ти я избрах — гордо оповести Корин. — Ето го и подаръка ти!
	Красива руса жена изникна иззад една от драпериите и седна до Тобин. Останалите компаньони, край които също се бяха настанили момичета, изглежда се чувстваха тук като у дома си. Дори Никидес и Лута изглеждаха доволни от развоя на събитията.
	— Сега ти си мъж, воин — продължи престолонаследникът и повдигна златна чаша към братовчед си. — Време е да вкусиш мъжките удоволствия!
	Тобин се бореше да прикрие отвращението си от кошмарния подарък. Олбън вече бе започнал да се подсмихва към Урманис и Зустра.
	— За мен е чест, принце — каза притисналото се до него момиче и му предложи сладки от позлатена чиния. Девойката бе на не повече от осемнадесет, но очите й изглеждаха възрастни като тези на Лел. Обноските й бяха сдържани и учтиви, ала зад усмивката й се криеше усилие, свило стомаха на Тобин.
	Той я остави отново да напълни чашата му и пи дълго, мечтаейки си за способност да изчезва. Или поне да потъне в земята. Но за съжаление не притежаваше нито една от двете способности.
	Скоро момичетата се надигнаха и поведоха партньорите си отвъд отделните завеси. Вцепененият Тобин също се озова отведен в една от импровизираните стаи. От тавана се спускаше верига със сребърна лампа, а в единия край гореше поставка с благоухания. Меките килими потъваха под краката им, когато девойката, все още усмихната изкуствено, го поведе към леглото с балдахин и започна да развързва туниката му.
	Все още застинал в отчаяние, Тобин държеше главата си сведена, молейки се тя да не забележи изчервяването му. Едно бягство би му спечелило вечния присмех на компаньоните, но алтернативата бе немислима.
	Заради силното бучене в ушите си Тобин почти пропусна да чуе шепота й:
	— Предпочитате да останете облечен, принце?
	Тя бе спряла и изчакваше, а Тобин не можеше да промълви нито дума. Можа единствено да кимне.
	— Тогава това ще бъде достатъчно — промърмори тя и премести усилията си към панталоните му. Принцът трепна и девойката отново спря. Няколко мига двамата останаха неподвижни, сетне Тобин неочаквано долови дъха й върху бузата си. — Не искате, нали? — прошепна почти недоловимо тя. — Разбрах го още в мига, когато ви довлякоха.
	Тобин потръпна, представяйки си какво ще каже тя на Корин. Престолонаследникът бе прогонил Куирион заради страхливостта му. Дали със сегашния си отказ Тобин не се обричаше на същата орис?
	Но за негово удивление девойката го прегърна.
	— Всичко е наред. Не е нужно да го правите.
	— Т-така ли? — плахо попита принцът и се осмели да повдигне поглед. Тя отново се усмихваше, този път истински. Обтегнатостта бе напуснала лицето й.
	— Елате, седнете при мен.
	Можеха да седнат единствено на леглото. Девойката приседна върху възглавничките и потупа свободното място до себе си.
	— Елате — подкани го отново тя. — Нищо няма да ви направя.
	Тобин неохотно се покачи върху леглото и обви коленете си с ръце. Отвъд околните завеси бяха започнали да долитат тихи стонове и сумтения, които породиха у него желание да си запуши ушите — някои от тези гласове му бяха познати. Хубаво поне, че оръженосците не бяха дошли — не би могъл да понесе да слуша Ки в такава ситуация. Гласовете звучаха почти изпълнени с болка, но в същото време и странно вълнуващи. Тъй като тялото му започна да реагира, Тобин се изчерви още по-силно.
	— Убедена съм, че братовчед ви е искал да ви зарадва — прошепна девойката, макар гласът й да не споделяше това мнение. — Той се слави с подвизите си още от години. Но пък и е различен. Някои момчета стават готови по-късно.
	Тобин кимна. В известен смисъл това бе истина.
	— Но трябва да мислите и за репутацията си пред останалите, ако не се лъжа? — продължи тя и се засмя, когато Тобин изръмжа утвърдително. — Това лесно може да се уреди. Ще ви помоля да се отдръпнете към ръба.
	Все още напрегнат, принцът изпълни поръката и удивено проследи как тя коленичи насред леглото и започна да издава същите тревожни звуци като онези, които се носеха около тях. Сетне, смееща се беззвучно и за голямо удивление на Тобин, тя започна да подскача върху леглото. Без да прекратява гръмките си стонове, тя се усмихна към принца и протегна ръце към него.
	Най-сетне разбрал, той се присъедини към нея и също започна да подскача. Матракът и рамката на леглото заскърцаха. След един последен впечатляващ вик девойката рухна върху леглото и зарови лице сред възглавничките, за да прикрие смеха си.
	— Браво, братовчеде! — пиянски се провикна Корин.
	Тобин притисна длани над устата си, за да потисне собствения си неочакван порив на кикот. Момичето го погледна с блеснали от веселие очи и прошепна:
	— Вярвам, че репутацията ви вече е осигурена, принце.
	Тобин легна до нея, за да може да разговаря тихо.
	— Но защо го направи?
	Тя отпусна брадичка върху ръцете си и го погледна срамежливо.
	— Работата ми е да доставям удоволствие на клиентите си. Доволен ли останахте?
	Тобин потисна нов кикот.
	— Много!
	— Това и ще кажа на братовчед ви и на краля, когато ме попитат. Което те ще сторят. — Тя сестрински го целуна по бузата. — Вие не сте първият, милият ми. Неколцина от приятелите ви споделят същата тайна.
	— Кои са те? — попита Тобин. Девойката го погледна укорително и той се изчерви. — Как да ти се отблагодаря? Дори не си нося кесията.
	Тя нежно го погали по бузата.
	— Ти наистина си чист. Един принц никога не плаща, не и сред тези като мен. Само ще ви помоля да ме запомните с добро и да бъдете мил към сестрите ми, когато станете по-голям.
	— Сестрите ти…? Да, разбирам. И обещавам. Но аз дори не узнах името ти.
	Тя се замисли над думите му, сякаш преценявайки въпроса. Накрая се усмихна отново и се представи:
	— Ирена.
	— Благодаря ти, Ирена. Никога няма да забравя добротата ти.
	Около тях вече шумоляха стъпки и се чуваха звуци от обличане на дрехи.
	— Сега да добавим последните щрихи. — Ирена раздърпа вървите на туниката му, разроши принца и няколко пъти го ощипа по бузите, за да придобият цвят. Сетне се отдръпна, за да огледа делото си. — Почти е готово. — С помощта на грима, положен върху една масичка, тя начерви устните си и няколко пъти го целуна по врата и лицето. Приключила, девойката се избърса в чаршафа и го целуна по челото. — Вече приличате на същински нехранимайко. Ако приятелите ви настояват за подробности, само се усмихнете, това ще бъде достатъчен отговор. А ако пак настоят да ви довлекат тук, кажете, че държите да получите отново мен.
	— Дали има вероятност пак да го сторят? — разтревожено прошепна Тобин.
	Ирена тихо се засмя, целуна го още веднъж и го отпрати.


	Номерът на Ирена проработи. Компаньоните отнесоха рожденика обратно в имението, където оръженосците със завист трябваше да изслушат за тазвечерните им завоевания. Всеки път, когато откажеше да отговаря на въпроси, Тобин усещаше погледа на Ки върху себе си.
	По-късно, когато двамата останаха сами, принцът не можеше да погледне приятеля си в очите.
	Ки се намести върху перваза и се усмихна в очакване.
	— Е? Разказвай!
	След миг колебание Тобин му разказа истината. В началото Ки можеше и да му се присмее, но после щяха да се смеят заедно.
	Ала реакцията на приятеля му не оправда надеждите на принца.
	— Искаш да кажеш, че… не си могъл? — навъсено попита той. — Но нали каза, че била красива?
	Всеки път, когато се наложеше да лъже Ки, Тобин се чувстваше като предател. И всеки път му се бе налагало да лъже заради една и съща тайна.
	Принцът отдели още миг на вътрешната си борба, сетне сви рамене.
	— Просто не ми се искаше.
	— Трябвало е да кажеш нещо. Корин е щял да ти позволи да си избереш друга…
	— Не искам никоя от тях!
	Дълго време Ки остана загледан към краката си, сетне въздъхна.
	— Значи е истина.
	— Кое е истина?
	— Че ти… — Сега бе ред на оръженосеца да се изчерви и да не смее да повдигне очи. — Че ти не… не харесваш момичета. Мислех си, че когато пораснеш…
	Паниката, връхлетяла Тобин в публичния дом, сега го сграбчи отново.
	— Не харесвам никого! — изстреля той. Вината и страхът придадоха гневно звучене на думите му.
	— Съжалявам! Не исках да… — Ки слезе от перваза и хвана приятеля си за раменете. — Аз… Забрави. Не исках да кажа нищо.
	— Напротив!
	— Няма значение, Тоб. За мен е без значение.
	Тобин знаеше, че това не е истина, но и че приятелят му искаше да бъде.
	_Само да можех да му кажа… Как ли щеше да гледа на мен, ако знаеше истината?_ Желанието да признае бе тъй силно, че принцът трябваше да се извърне и да стисне устни.
	Разнесе се тихият смях на брат му.
	Никой от двамата не повдигна тази тема, само че Ки вече не се присъединяваше към подмятанията на останалите, с които Тобин биваше обсипван заради нежеланието си за ново посещение в пъстрата шатра.
	Впоследствие принцът често отиваше да язди сам, търсейки Лел и Аркониел, но диренето му все така се оказваше неуспешно.


	Глава четиридесет и пета

	Кралят удържа на думата си — в средата на кеммин компаньоните се отправиха да ловят бандити в хълмистите земи на север от Еро. Корин запазваше предишната си дързост, но Тобин виждаше, че братовчед му няма търпение да компенсира лошите си прояви. Тарин бе казал, че из Дворцовия кръг вече се шептяло за предишния провал на престолонаследника.


	Нощта преди заминаването кралят устрои пир в тяхна чест. Лейди Алия седеше от дясната страна на своя свекър и играеше ролята на домакиня. Бременността й напредваше добре, позволявайки забравянето на предишните опасения. Детето се очакваше да се роди малко след празника на Сакор — предната част на роклята й бе силно издута.
	Кралят продължаваше да я обгрижва, а принцесата се отнасяше изключително мило с него — и с всички останали, когато наоколо имаше свидетели. Но в останалите случаи предричането на Ки се оказа вярно. Алия си оставаше същата свидлива змия. Неудобствата на положението й също не се бяха отразили благоприятно на характера й. През по-голямата част от времето Тобин оставаше пощаден от острия й език, но това се дължеше единствено на роднинските му привилегии. Клетият Корин нямаше неговия късмет — месеци наред прокуден от брачното ложе, той тихомълком се бе върнал към старите си привички. Алия бе научила, разбира се, и последвалият скандал бе легендарен. Придворната й дама твърдеше, че принцесата разполагала с отличен прицел и необичайно силна ръка.
	Това й поведение не можеше да й спечели уважението на Тобин, но въпреки това той оставаше запленен от нея, защото тя бе първата бременна жена, която виждаше. Лел бе казала, че това е част от тайната женска сила. Принцът започваше да разбира какво е имала предвид вещицата, особено когато Алия настоя той да докосне корема й, за да усети движенията на бебето. Първоначалният му срам бързо бе отстъпил пред удивление, когато бе усетил слабо раздвижване под дланта си. Впоследствие Тобин често се улавяше, че се е вторачил в роклята й, очаквайки да зърне ново движение. Това щеше да бъде детето на Корин, част от неговата собствена кръв.


	Началото на зимата бе необичайно топло и изпълнено с валежи. Компаньоните и хората им потеглиха сред дъжд, който седмици наред скриваше слънцето. Гъста кал покриваше пътищата и лепнеше по копитата на конете. Укрепленията и странноприемниците бяха разположени нарядко в тази част на кралството, затова им се налагаше да нощуват в импрегнирани палатки — доста неприятно преживяване.
	Първата бандитска шайка се оказа съвсем незначителна, съставена от дрипави мъже и момчета, които крадяха добитък. Те се предадоха веднага, а Корин ги обеси.
	Седмица по-късно се натъкнаха на друга банда, укрепила се в пещера. Компаньоните заловиха конете им, но самите престъпници разполагаха с добро въоръжение и успяха да удържат четири дни, преди гладът да ги принуди да атакуват. Дори и тогава те се сражаваха ожесточено. Корин успя да убие главатаря им, а Тобин прибави още трима към сразените си противници — и без помощта на брата. След напускането на алистънското имение не бе го призовавал.
	Войниците разсъблякоха телата, преди да ги изгорят. Едва тогава се установи, че осем от бандитите са били жени. Една от тях бе втората жертва на Ки. Тя имаше сивееща коса и множество стари белези по ръцете си.
	— Не знаех — промълви оръженосецът.
	— Тя е била престъпничка, Ки, също като другите — каза му Тобин, но и той също изпита странно усещане в стомаха си.
	Тарин и Кони бяха поспрели над друго тяло. Тобин разпозна оцапаната зелена туника, която държеше младият войник — това бе една от собствените му жертви. Тази жена бе по-стара от убитата от Ки. Увисналите й гърди и бялото в косата й му напомниха за готвачката.
	— Познавах я — каза Тарин, докато покриваше трупа с окъсано наметало. — Тя беше капитан в полка на Белите ястреби.
	— Не мога да повярвам, че съм се сражавал срещу жена! — възкликна Олбън, побутна един от труповете с крака си и отвратено се изплю.
	— Няма нищо срамно. Някога те са били част от армията. — Тарин говореше тихо, но всички доловиха гнева, скрит зад думите.
	Порион поклати глава:
	— Никой истински воин не става престъпник.
	Тарин се извърна.
	Корин се изплю върху мъртвата.
	— Отрепки и предатели. Изгорете ги всичките.
	Тобин не изпитваше състрадание към избралите да живеят извън закона — Уна и Ахра бяха открили начин да служат, а жените от Атион търпеливо изчакваха. И все пак част от гнева на Тарин остана у него, смущаващ като миризмата на обгоряла плът, която остана обвита около дрехите им.
	Седмици наред мъртвата се явяваше в сънищата на Тобин. Но духът й не беше отмъстителен. Гола и окървавена, тя коленичеше с ридания, за да положи меча си в краката му.


	Глава четиридесет и шеста

	Дъждовете не спряха през целия цинрин. В Нощта на скръбта откъм морето задуха силен вятър, който откъсна черния плат, обвил празничните гонгове, и го понесе из подгизналите улици. Самите гонгове заехтяха: вместо сутрешен триумф, екотът им обявяваше среднощна тревога.
	По време на самия ритуал също изникнаха лоши поличби. Свещеният бик се съпротивляваше и не спираше да тръска главата си — наложи се кралят да замахне три пъти, за да го повали. Когато Корин взе вътрешностите, за да ги отнесе до очакващите жреци, той установи, че черният дроб е пълен с червеи. Веднага бяха изпълнени жертвоприношения на умилостивяване. А седмица по-късно стана ясно какво злощастно събитие е било предвещавано.


	Тобин вечеряше в покоите на братовчед си — скромно тържество в тесен кръг, организирано в чест на Алия. Дъждът силно барабанеше по покрива, почти смогнал да заглуши мелодичните усилия на арфиста.
	Тъй като се бяха събрали неофициално, всички бяха полегнали върху канапета. Алия гальовно се засмя, когато Ериус се погрижи да я отрупа с допълнителни възглавнички.
	— Ти си карака, натоварена със съкровища, мила — каза владетелят, сочейки към корема й. — Вижте го, малкия хитрец, как подритва към дядо си! И отново! Сигурна ли си, че бебето е само едно?
	— Отнесох ритници за цял отряд! — Тя обгърна едрия си корем. — Трябва да се роди момче, поне така ми казаха дризианите.
	— Още едно момче — кимна Ериус. — Изглежда боговете предпочитат начело на Скала да стои крал, иначе Дална нямаше да ни изпраща толкова много от тях. Първо Корин, а после и Тобин. И всички момичета ги няма. Да възлеем за здравето на внука ми! За кралете на Скала!
	Тобин бе принуден да се присъедини към тоста. Стори го със смесени чувства, защото не таеше омраза към детето.
	— Това беше доста оскъдно възлияние, Тобин — смъмри Ериус. Принцът сепнато осъзна, че е бил наблюдаван.
	— Поднасям извинения, вуйчо — бързо каза той и изля половината си чаша на пода. — Благословен да е Корин, благословено да е семейството му.
	— Не бива да завиждаш, братовчеде — каза Корин.
	— Все пак никой не е очаквал ти да бъдеш следващият наследник — не пропусна да се намеси Алия. Тобин се почувства отвратително. Интересно дали и другите бяха забелязали нескриваната ненавист в очите й? — Разбира се, ти винаги ще бъдеш дясната ръка на Корин. Каква по-голяма чест от това?
	— Разбира се. — Тобин се усмихна насила. Как ли щеше да се отнася с него тя, когато детето се родеше? — За друго не съм си и помислял.
	Пиршеството продължи, но принцът се чувстваше без почва под краката си. Бе сигурен, че е видял бащата на Алия да хвърля мрачни погледи към него, а усмивките на краля изглеждаха престорени. Дори Корин не му обръщаше внимание. Храната бе изгубила вкуса си, но Тобин продължаваше да яде — в случай че някой отново го наблюдаваше.
	Почти едновременно с поднасянето на първия десерт Алия извика и сграбчи корема си.
	— Болките — изохка тя, пребледняла от страх. — Майко, това са същите болки като миналия път!
	— Всичко е наред, мила. Този път ти е време — просия херцогинята. — Ела, ще ти помогна да легнеш. Корин, изпрати да повикат дризианите и акушерките!
	Престолонаследникът взе ръцете на Алия и ги целуна.
	— Скоро ще се върна, любима. Тобин, призови компаньоните да стоят на пост. Наследникът ми се задава!


	Обичаят налагаше компаньоните да дежурят пред стаята на родилката. Момчетата нервно се смесиха с останалите царедворци и останаха заслушани в пронизителните викове, които все по-често долитаха отвъд дверта.
	— Така ли трябва да бъде? — прошепна Тобин на Ки. — Звучи сякаш тя умира!
	Приятелят му сви рамене.
	— Някои се дерат повече, особено първия път.
	Но с напредването на нощта, когато виковете се превърнаха в раздирателни писъци, дори той започна да изглежда притеснен.
	Акушерките често влизаха и излизаха с мрачни лица. Малко преди разсъмване една от тях повика Тобин вътре. Като част от управляващата династия той трябваше да бъде включен сред свидетелите.
	Около огромното легло се бе събрала тълпа, но за принца бяха оставили място до краля и Корин. Братовчед му бе пребледнял и се потеше. Канцлер Хайлус, лорд Нирин и около дузина други министри също бяха там, застанали редом до върховните жреци.
	Алия бе спряла да пищи. Измъченото й дишане долиташе откъм леглото. През една цепнатина между драпериите Тобин зърна оголен крак, покрит с кръв. Той побърза да отвърне очи — струваше му се, че е видял нещо срамно. Лел бе говорила за магия и могъщество, това тук приличаше повече на мъчение.
	— Мисля, че скоро ще приключи — промърмори кралят с доволно изражение.
	Оглушителният писък на Алия, сякаш разнесъл се в отговор, накара принц Тобин да настръхне. Последваха го още няколко изревавания, но те не бяха дошли от нейното гърло. Херцогинята изникна измежду завесите, пребледняла. Някакви жени заплакаха.
	— Не! — изрева Корин и разкъса драпериите. — Алия!
	Съпругата му лежеше насред окървавения матрак, бяла като ленената нощница, набрана около бедрата й. Една от акушерките все още бе коленичила край раздалечените крака на принцесата и ридаеше над малък вързоп.
	— Детето! — нареди престолонаследникът и протегна ръце в повеля и очакване.
	— Принце! — изхлипа жената. — То не беше дете!
	— Покажи го, жено! — нареди Ериус.
	Извръщайки лице, акушерката разви пеленките. Новороденото нямаше ръце, а лицето — или това, което трябваше да представлява лице — се отличаваше единствено с голямо безформено чело, чифт тънки очи и ноздри без нос.
	— Прокълнат — прошепна Корин. — Аз съм прокълнат!
	— Не — хрипкаво каза Ериус. — Никога не казвай това!
	— Татко, погледни го…!
	Кралят замахна и с все сила зашлеви сина си по лицето, поваляйки го. Тобин се опита да го задържи, но вместо това сам се оказа на земята.
	Сграбчвайки Корин за туниката, Ериус го разтърси яростно, крещейки:
	— Да не си посмял да говориш така! Да не си посмял, чуваш ли ме?! — Той пусна престолонаследника и измести налудния си взор към присъстващите. — Всеки, който проговори, ще бъде изгорен жив, ясно ли е?
	Владетелят затръшна вратата зад себе си, крещейки стаята да бъде завардена.
	Корин със залитане се изправи обратно до леглото. Носът му кървеше, алената течност се спускаше над устните и към брадата му. Той стисна отпуснатата ръка на съпругата си.
	— Алия? Чуваш ли ме? Събуди се, събуди се и виж какво сме създали!
	Тобин се отдръпна, нетърпелив да избяга. Но докато се обръщаше към вратата, зърна лорд Нирин спокойно да оглежда мъртвото дете. Заради начина, по който магьосникът бе извърнат, Тобин можеше да вижда единствено профила му. И това, което бе научил от годините разчитане, го накара да изтръпне. Придворният магьосник изглеждаше доволен — почти триумфиращ. Шокираният Тобин не можа да реагира навреме, когато Нирин повдигна очи и го завари да се взира.
	Принцът почувства отвратителното усещане на студени пръсти, плъзнали по вътрешностите му. Бе неспособен да помръдне или дори да отмести поглед. За момент остана сигурен, че сърцето му е спряло.
	Сетне той бе освободен и Нирин разговаряше с Корин. Сякаш последните мигове никога не бяха протичали. Акушерката държеше вързопчето, макар Тобин да не беше видял как то преминава в ръцете й.
	— Несъмнено е замесена черна магия — казваше Нирин. Той бе застанал съвсем близо до престолонаследника и бащински бе отпуснал ръка върху рамото му. — Бъдете уверен, принце, ще открия предателите и ще се погрижа да бъдат изгорени живи.
	Змийските, бездушни очи отново погледнаха към Тобин.
	Корин ридаеше, но пестниците му бяха свити. Мускулите на лицето му играеха яростно.
	— Да, изгори ги! Изгори ги! — изкрещя бащата на уроденото.


	Останал отвън да изчаква, Ки чу как кралят крещи от стаята и побърза да се отдръпне, когато владетелят с трясък изскочи вън.
	— Призовете личната ми стража! — ревна Ериус, сетне се обърна към момчетата. — А вие се махайте. И нито дума никому! Закълнете се!
	Те го сториха и се разотидоха. Ки се оттегли в прага на едно от помещенията в коридора, където зачака появата на Тобин. Един поглед към пребледнялото и замаяно лице на принца бе достатъчен да покаже на оръженосеца, че е постъпил правилно в решението си да изчака. Той бързо отведе Тобин обратно в покоите им, настани го в кресло край огъня, наля му чаша силно вино и изпрати Балдус да доведе Ник и Лута.
	Принцът изпи цялото вино, преди да е в състояние да проговори. Ки вече се бе досетил за новините — бебето се бе родило мъртво. А по треперенето на Тобиновите ръце разбра, че има и други, ужасяващи подробности, които принцът не бе способен да каже. Тобин остана да седи мълчаливо, притиснал колене към гърдите си, докато не се появи Танил с вестта, че Алия е мъртва. Тогава принцът отпусна глава и заплака.
	— Корин отказва да се отдели от нея — каза им Милирин, докато Ки се опитваше да утеши Тобин. — Танил и Калиел опитаха всичко, за да го убедят да излезе от стаята, само дето не го изнесоха. Накрая той ни прогони. Дори на Калиел не позволи да остане. Нирин още е с него и не спира да бръщолеви за изгаряния на магьосници! Аз отивам обратно там да чакам пред вратата. Да изпратя ли да те повикат, Тобин, ако Корин поиска да дойдеш?
	— Разбира се — сухо прошепна принцът и обърса бузи с ръкав.
	Милирин го погледна благодарно и излезе.
	Никидес поклати глава:
	— Що за магьосник би наранил неродено дете? Ако питате мен, това е прокля…
	— Не! — Тобин рязко се надигна в стола си. — Не говори така. Никой не бива да казва подобни неща.
	_Детето не е било родено мъртво_, досети се Ки.
	Умният Никидес също разбра.
	— Чухте принца — обърна се той към останалите. — Повече нито дума за това.


	Глава четиридесет и седма

	Лел остана с Аркониел и другите в планинския лагер, но спеше в своя собствена колиба. Вещицата знаеше, че усамотяването й ще нарани Аркониел, ала така трябваше да бъде. Останалите нямаше да проявят желание да го следват, ако разберяха, че той е неин любовник. Що се отнасяше до самата Лел, Богинята майка все още имаше работа за нея.
	Както бе предрекла, малкият Тотмус умря няколко седмици след пристигането им. Тя също се присъедини към скръбта им, но знаеше, че предстоящата зима ще бъде достатъчно тежка и без грижите за невръстен болник. Останалите бяха силни и щяха да оцелеят.
	Под напътствията на Кимей започнаха да строят по-голямо убежище. Децата прекарваха всяка свободна минута в събирането на дърва, а Лел им показа как да откриват ядливи корени и гъби, а също и как да опушват месо. Витнир и момичетата прострелваха зайци и яребици. Малканус донесе неочакван принос към запасите от месо, когато един ден уби с магия едра мечка, изникнала насред лагера.
	Лел учеше магьосниците как да намират приложение на всяка костица и сухожилие от убитите животни, как да изсмукват костния мозък, как да обработват кожите и как да изработват лек, смесвайки мозък и пепел. Въпреки това по-възрастните от тях все още не й се доверяваха, затова тя внимаваше да не показва магиите си. Аркониел щеше да ги учи. Така бе повелила Майката.
	Запасите, които бяха донесли, и тези, с които се сдобиваха, нямаше да им бъдат достатъчни. И самите магьосници го знаеха. Предстоеше им дълга зима, по време на която трябваше да разполагат с достатъчно храна за себе си и животните. Затова Ворнус и Лиан се качиха в колата и се отправиха по северния път, за да търгуват в минните градове.
	Първите снегове се спуснаха малко след това, сипейки се от сивото небе на едри късове. Леко, но упорито, снежинките не спираха да се сливат в преспи, уеднаквили гората. Някъде по времето, когато вихрите станаха мразовити, магьосниците бяха успели да построят заслон за животните и дълга колиба с нисък покрив за себе си. Последната бе грубовата, но достатъчно обширна, за да ги побере. Не разполагаха с достатъчно въже или кал, за да уплътнят стените, но Серана издигна заклинание срещу течения, а Аркониел се погрижи клонките на покрива да се сплетат в непреодолима за стихиите маса.
	В най-дългата зимна нощ Лел заведе Аркониел в колибата си. Той не мислеше за Богинята майка или ритуалите й по време на съвкуплението им, но бе достатъчно разгорещен, за да бъде жертвоприношението прието. Същата нощ Майката дари Лел с видение. За пръв път от началото на интимността й с младия магьосник вещицата се радваше, че неговото семе не може да й даде дете.
	По зазоряване тя се намираше на мили от лагера, без дори да е оставила и едничка стъпка в снега за сбогом.


	Част четвърта


	Първата пленимарска атака не била проведена от пълчища, кораби или демонските орди, призовани от некромантите им, а с помощта на деца, изоставени из скаланското крайбрежие.
	Иланиа е Сидани, кралски историк



	Глава четиридесет и осма

	Един фермер, връщащ се от столицата, забеляза момиченце да ридае край пътя. Той спря колата си и го запита за близките му, ала детето бе прекалено срамежливо или прекалено изплашено, за да му каже. По окаляните налъми и грубоватите дрехи личеше, че момичето не е от града. Може би то бе изпаднало от някоя друга напускаща фермерска кола. Мъжът се надигна, за да се огледа, ала друмът бе пуст.
	Фермерът бе добър човек. И тъй като нощта наближаваше, а наоколо не се виждаха други хора, не му оставаше друго, освен да отведе детето със себе си. Момиченцето спря да плаче, когато се озова на капрата, но остана да трепери. Коларят го уви в плащаницата си и му даде една от захаросаните фигурки, които бе купил за дъщерите си.
	— Тази нощ ще те сложим да спиш между малките ми ангелчета и ще се свиеш на топло като мишле — обеща той и леко шляпна коня по гърба.
	Момиченцето кихна, а после щастливо засмука връчения му десерт. Заради вродената си немота то не можеше да каже на човека, че не разбира думите му. Но по гласа му и начина, по който той се отнасяше с нея, можеше да различи добротата му. Този възрастен не приличаше на онези груби непознати, които я бяха отвлекли от селото й силом и я бяха качили върху огромна лодка, пълна с хора, за да я изоставят на този чужд бряг.
	Тя не бе способна да му благодари и за сладкото. Това я натъжи, защото захарта бе успокоила горещата болка в гърлото й.


	Глава четиридесет и девета

	В столицата мрачната зима се влачеше едва-едва. Върху всеки дом в града бяха провесени траурни знамена в памет на Алия. В самия Дворцов кръг всички носеха тъмни дрехи — от краля до най-дребната перачка. Техният траур щеше да продължи една година и един ден. А дъждовете не спираха да се сипят.
	Дворцовите слуги мрачно изгаряха силни треви по коридорите. В новата трапезария на компаньоните непрекъснато бе поднасян билков чай, който да подсили кръвта им.
	— Заради меката зима е — обясни Молай, когато Тобин и Ки възнегодуваха. — Когато земята не замръзне, заразата в земята се разраства, особено в градовете. Нищо добро няма да излезе от това.
	Скоро той се оказа прав. Червено-черната смърт избухна с подновено ожесточение по източното крайбрежие.


	Нирин тихомълком бе преместил Налия, понастоящем почти двадесетгодишна, в Сирна. Благодарение на отдалеченото местоположение и липсата на морска търговия крепостта и прилежащото й село бяха останали незасегнати от чумата. Младата жена и дойката й бяха отвратени от мрачния си нов дом, но магьосникът обеща, че ще ги посещава често.


	Някъде към достин лешокълвачите бяха изгорили половината къщи в пристанището на Еро — с все болните им обитатели.
	Но това не спря заразата. Чумава къща бе открита близо до зърнения пазар, от което място болестта плъзна и из околните домове. Седем къщи и един храм на Сакор бяха изпепелени, но не и преди някои от ужасените обитатели да съумеят да избягат, отнасяйки гибел със себе си.
	Към средата на достин театър _Златокрак_, любим на компаньоните, също се оказа огнище на зараза. Цялата трупа актьори, редом със слугите, шивачите и перукерите им се оказаха под карантина и изгорени.
	Тобин и Ки плакаха, когато узнаха. Това бяха същите актьори, които ги бяха забавлявали по време на алистънското празненство. Двете момчета се бяха сприятелили с мнозина от тях.
	Тъй като театърът се бе намирал само на пет пресечки от портата на Дворцовия кръг, кралят отмени всички аудиенции и забрани на компаньоните да напускат замъка. И тъй като в първия месец на траур всички веселия бяха забранени, момчетата се чувстваха като пленници.
	Учителят Порион ги подтикваше да продължат с обучението си, но Корин бе прекалено отчаян (и често прекалено пиян), за да го стори. Приличащ на умърлушен гарван, той обикаляше из покоите си или се разхождаше сам из градините на покрива, потънал в себе си. Търпеше единствено присъствието на баща си или на Нирин.


	В края на месеца ветровете промениха посоката си и дризианите предрекоха, че тази промяна ще прочисти въздуха. Вместо това обаче се разрази нова, още по-съкрушителна зараза. По всичко личеше, че тя е плъзнала от крайбрежието. Огнища бяха докладвани от Илани до Грейхед. Първите случаи в Еро бяха забелязани из крайните пазари. Преди властите да са смогнали да организират изолирането, болестта се бе прокраднала чак до цитаделата.
	Това беше шарка, която започваше с болезнена сухота в гърлото, а след около ден разгръщаше проявата си и върху гърдите, обсипвайки ги с пъпки. Ако разпространението на последните спреше при гърлото, пациентът оцеляваше, но в по-голямата част от случаите петната се разпростираха към лицето, очите, устата и гърлото. Заразата достигаше връхната си точка в рамките на пет дни, след което пациентът или умираше, или оставаше отвратително белязан и често ослепял.
	Ауренфеите познаваха тази болест — дни след избухването й малцина от тях можеха да бъдат срещнати в града.
	Нирин заяви, че и това било работа на предатели. Неговите белороби магьосници удвоиха усилията си — въпреки все по-открито изразяваното недоволство срещу изгарянето на жреци. Край храмовете на Илиор започнаха да избухват бунтове. Кралските войници ги потушаваха безмилостно, но екзекуциите отново биваха провеждани извън градските стени.
	Сърпът на Илиор започна да изниква навсякъде върху стените и дори изгря изписан с тебешир върху черните траурни знамена. По тъмно хората се промъкваха в храмовете на Светлоносителя, за да дадат оброк и подирят опора.


	Магьосниците се оказаха защитени срещу шарката, но Айя не рискува да посети Тобин, защото се страхуваше да не отнесе заразата при него. Вместо това си послужи с Аркониеловото заклинание на транслокация, за да изпрати малки амулети от слонова кост за него, Ки и Тарин.
	С напредването на епидемията купчини шаркави трупове започнаха да изникват по улиците. Болните биваха изоставяни от ужасените си близки още при първите признаци на зараза. Други просто бяха умрели на улицата, излезли да пълзят в дирене на помощ, която никога нямаше да дойде. Всеки, който изглеждаше макар и малко слаб, рискуваше да бъде убит с камъни. Под страх от смъртно наказание кралят нареди всички болни да стоят по домовете си.
	Но скоро почти не останаха стражници, които да се грижат за спазването на тази заповед. Силните хора — особено войниците — се оказаха доста податливи на болестта и при тях вероятността от възстановяване бе най-малка. А старите и немощните се отърваваха единствено с белези.


	И докато столицата потъваше в отчаяние, Айя и нейните съзаклятници от Червейната дупка се одръзновиха. Те бяха първите, започнали да рисуват полумесеци върху градските стени. Те бяха първите, започнали да прошепват на всички, склонни да се вслушат: _Дордето Телатимида властвува, Скала нивга не ще бъде сразена. Тя идва!_
	Двадесет и двама магьосници обитаваха скривалището под изоставените ауренфейски дюкяни. Иоли се бе присъединил към тях, когато снегът бе попречил на завръщането му в планинския лагер на Аркониел.


	Лишени от привичните си забавления, компаньоните бързо се отегчиха. Тобин се върна към скулптирането си и бе склонен да дава уроци на всички желаещи. Ки се оказа умел в ръцете, същото важеше и за Лута. Риско умееше да рисува — двамата с Тобин започнаха да обсъждат украшения за нагръдници и шлемове. Никидес срамежливо разкри жонгльорския си талант.
	Калиел направи опит да организира аматьорска благородническа трупа, ала след няколко седмици всички се отегчиха един от друг. Лишени от достъп до градските красавици, по-големите момчета отново обърнаха погледи към слугините. Зустра се бе сгодил за една млада херцогиня, само че трябваше да почака за сватбата си, тъй като през първите няколко месеца от траура бракове не се разрешаваха.


	Женските болки измъчваха Тобин по-често, без значение от фазата на луната. В повечето случаи те се явяваха съвсем бегло, но имаше и моменти — особено когато луната навлизаше в новолуние или пълнолуние — когато почти можеше да усети нещо да се раздвижва в корема му. Усещането бе отвратително, влошено от факта, че нямаше с кого да сподели. Освен това започнаха да го спохождат и нови сънища. Или по-скоро вариациите на един и същи сън.
	Те неизменно започваха с кулата на алистънското имение. Тобин стоеше в средата на стаята на върха й, заобиколен от счупени мебели и купчини боклуци. Братът изникваше от сенките, хващаше го за ръката и го повеждаше надолу към стълбите. Наоколо бе прекалено тъмно и Тобин трябваше да се довери на призрака и на допира на краката си.
	Сънят бе изключително реален. В подножието на стълбището вратата се отваряше и двамата се оказваха на върха на висока скала, издадена над морето. В първия момент мястото приличаше на скалите край Цирна, но когато се извърнеше, Тобин виждаше зелени хълмове да се надиплят в далечината, а зад тях да се издигат назъбени планински върхове. Някакъв старец го наблюдаваше от един от хълмовете. Той се намираше прекалено далеч, за да бъде различен, но бе облечен в робата на магьосник и махаше на Тобин като на познат.
	Братът все още бе до него и го отвеждаше до самия ръб на скалата. Далече под тях блестеше широко пристанище, обгърнато от земята. В съня си Тобин можеше да види лицата им отразени във водата. Но неговото лице бе женско, а братът се бе превърнал в Ки. И всеки път тази метаморфоза го изненадваше.
	Все така останала на ръба, жената, в която се бе превърнал, се обръщаше, за да целуне Ки. Тя чуваше как непознатият върху хълма крещи нещо, но вятърът отнасяше думите му. Точно преди устните й да срещнат тези на Ки, вихърът я блъсваше и тя политаше…
	Сънят винаги приключваше тук и Тобин се събуждаше, за да установи, че се е надигнал сепнато, с разтуптяно сърце и болезнена възбуда. Ки се размърдваше в съня си и посягаше към него, а принцът побързваше да избяга от леглото и прекарваше остатъка от нощта из коридорите на двореца. Потънал в копнеж за неща, за които не смееше да се надява, той притискаше пръсти към устните си, опитвайки се да си припомни сънуваната целувка.
	Тези сънища неизменно оставяха Тобин обезсърчен. Често принцът се улавяше, че се е вторачил в оръженосеца си, замислен за усещането на истинска целувка. Веднага след това бързаше да прогони тези мисли. Ки нито веднъж не забеляза, прекалено зает с няколко всеотдайни камериерки.
	Често се случваше Ки да се измъкне вечерта и да се върне едва призори. В негласно споразумение Тобин не се оплакваше от тези му бягства, а Ки не се хвалеше с постиженията си, поне не пред него.


	Една ветровита клесинска нощ Тобин отново бе останал сам и размишляваше над идеята си за комплект брошки за траурния плащ на Корин. Вихърът на вилнеещата вън буря самотно шумолеше сред стрехите. Ник и Лута бяха дошли по-рано вечерта, за да му правят компания, но Тобин ги бе отпратил. Ки бе отишъл да посети Ранар, момичето, отговарящо за спалното им бельо.
	Работата позволяваше на Тобин да избяга от измъчващите го мисли. Дарбата му му бе спечелила известност. По време на миналогодишната младоженска обиколка много от домакините им бяха похвалили украшенията, които той бе изработил за приятелите си. Впоследствие те бяха изпратили дарове на принца, съпроводени с материали и молба за направата на бижута. Никидес бе отбелязал, че подобна размяна на подаръци е не само израз на добър тон, а и възможност за установяването на друг тип връзки. Кой не би искал да се ползва с благоразположението на кралския братовчед? Тобин бе прочел достатъчно история, за да разпознае полезността на този съвет, затова бе приел повечето поръчки.
	И все пак самата работа му доставяше най-голямо удоволствие. Изключително удовлетворяващо бе да гледа как умението на пръстите му влива реалност на идея, първоначално съществувала единствено в главата му.
	Почти бе приключил с първия восъчен калъп, когато Балдус съобщи за пристигнал посетител.
	— Зает съм. Кой е той? — изръмжа принцът.
	— Аз съм, Тобин — рече Тарин, надничайки над главата на пажа. Наметалото му бе изпъстрено с дъждовни капки, а вятърът бе притиснал русолявата му коса. — Помислих си, че не би имал нищо против една игра на бакши.
	— Влизай! — възкликна Тобин. От лошото му настроение не остана и следа. От седмици двамата с Тарин не бяха имали възможност да поседят насаме. — Балдус, вземи плаща на сър Тарин и ни донеси вино. И нещо за ядене… черен хляб, студено телешко и сирене. И горчица. И недей да носиш вино, по-добре донеси бира.
	Слугата изтича, а Тарин се засмя:
	— Тази храна е по-подходяща за войнишка дажба, принце.
	— И все пак предпочитам нея и съответстващата й компания.
	Тарин седна на масата му и огледа скиците и полуготовите фигурки.
	— Майка ти би се гордяла. Още помня как тя ти даде първата буца восък.
	Тобин го погледна изненадано. Тарин рядко говореше за нея.
	— Баща ти също би се гордял — додаде войникът. — Но тя бе талантливата в семейството. Трябваше да го видиш как се мъчеше над модела на града. Човек би си помислил, че със собствените си ръце изгражда столицата наново.
	— Да можеше да види сега… — Тобин посочи към трите миниатюрни постройки от глина и дърво, поставени върху лавица на стената. — Помниш ли Стария дворец, който той бе направил?
	Тарин се усмихна широко.
	— О, да. От кутия за осоляване на риба, доколкото си спомням.
	— Не бях забелязал. Щом карантината бъде вдигната, ще отида да разговарям със строителите, за да науча повече за умението им. В ума си виждам къщи и храмове с бели колони и куполи, каквито досега не е имало в Еро.
	— И ще ги построиш. Ти имаш душата на воин и творец.
	Принцът го погледна изненадано.
	— Ти не си първият, който ми казва това.
	— Кой друг?
	— Един ауренфейски златар на име Тирал. Той каза, че Илиор и Дална са вложили умение в ръцете ми. И че съм щял да бъда по-щастлив като творец, отколкото като боец.
	Тарин бавно кимна.
	— А какво смяташ ти, след като вече опита и двете?
	— Аз съм добър воин, нали? — попита Тобин, знаейки, че Тарин може би беше единственият човек, който ще му даде честен отговор.
	— Разбира се! Но аз те попитах друго.
	Тобин взе малка триъгълна пила и започна да я върти между пръстите си.
	— Мисля, че майсторът беше прав. Горд съм да влизам в сражение и не се страхувам, но съм най-щастлив, докато изработвам неща.
	— Това не е нещо, от което да се срамуваш.
	— Дали и баща ми би казал същото?
	Балдус и още двама слуги пристигнаха с бутилки и подноси, които подредиха върху маса край камината. Тобин отново ги отпрати и наля пивото, а Тарин наряза месо, сирене и хляб и ги остави да се греят край огъня.
	— Сега почти се чувствам като у дома — отбеляза принцът, наблюдавайки как мъжът поставя резените върху филиите. — Отдавна двамата с теб не бяхме сядали край камината. Какво те накара да дойдеш точно тази нощ?
	— Отдавна възнамерявах да дойда. Но днес бях посетен от доста странна посетителка. Жена на име Лел, която твърдеше, че ти е приятелка. По лицето ти виждам, че името й ти е познато.
	— Лел? Но как се е озовала тук? — Сърцето на Тобин замръзна, защото думите на Айя отново изникнаха в съзнанието му. Какво щеше да прави, ако Лел бе разкрила тайната му пред Тарин.
	Войникът се почеса по главата.
	— Това е странната част. Тя не дойде при мен, а просто се появи. Четях в стаята си, когато чух някой да изрича името ми. Огледах се и видях дребна планинска жена изникнала насред стаята в кръг светлина. Зад нея можех да видя имението в Алистън — тъй ясно, както виждам теб. Ако трябва да бъда честен, до неотдавна си мислех, че съм сънувал.
	— Защо те е потърсила тя?
	— Разговаряхме доста. — Очите на Тарин потъмняха. — Аз не притежавам ума на баща ти и Аркониел, но и не съм пълен глупак. Малко от нещата, които тя ми каза, вече не бях започнал да подозирам.
	Тобин винаги бе копнял да разкрие истината пред Тарин, но сега установяваше, че е застинал от страх, изчакващ да чуе какво точно е казала Лел.
	— Аз не съм присъствал на раждането ти — рече той и се приведе да размести филиите. — Винаги ми се струваше странно, че Риус ме изпрати по работа, която можеше да свърши дори икономът му. Смятах, че това е дело на майка ти.
	— На майка ми?
	— Тя ревнуваше от мен, Тобин, макар, светлината да ми е свидетел, никога да не съм й предоставял повод.
	Тобин неспокойно се размърда на стола си.
	— Ки ми каза… За теб и татко.
	— Тогава сигурно знаеш, че по времето, когато Риус се ожени за Ариани, между нас всичко бе приключило. Но то не беше тайна. Многократно му предлагах да се преместя на някаква друга длъжност, но баща ти не искаше и да чуе.
	Онази нощ си мислех, че на нея дължа отсъствието си. Не се бях замислял над това до деня, в който баща ти почина. Казах ти, че последните му думи се отнасяха за теб, нали? Но не ти казах самите думи. Той знаеше, че умира…
	Тарин замълча и прочисти гърло.
	— Извини ме. Човек би си помислил, че след цялото това време… Но по болката изглежда, че сякаш е било вчера. С последния си дъх той ми прошепна: _Пази детето ми с цената на живота си. Тобин трябва да управлява Скала._ Илиор, прости ме, тогава си помислих, че умът му вече е угасвал. Но после, когато разказах на Аркониел, погледът му говореше друго. Магьосникът не можеше да ми каже друго и ме попита дали възнамерявам да изпълня клетвата си, без да узнавам повече. Можеш да се досетиш какво му отговорих.
	Тобин премигна, за да потисне сълзите си.
	— Винаги съм ти имал доверие.
	Тарин повдигна юмрук до гърдите си.
	— Моля се винаги да имаш основание за това. Както казах, не съм умник и бях започнал да си мисля, че покрай войните и заразите може би ти ще се окажеш последният наследник, комуто принадлежи престолът. Но имаше и други неща, за които се чудех. Например защо ти и Ки наричате онзи демон _брат_, а не сестра.
	— Чул си за това? И не си се интересувал?
	— Дадох на Аркониел думата си, че няма да го сторя.
	— Но сега Лел ти е казала за него?
	— Не беше нужно. Сам го видях.
	— Къде?
	— В дома на покойния ти опекун. В деня, когато Орун умря.
	— Той уби Орун — промълви Тобин.
	— И аз си помислих същото. Демонът все още клечеше над тялото, когато разбих вратата. В първия момент го помислих за теб — докато създанието не обърна глава към мен. Кълна се в Илиор, не зная как си го понасял през всичките тези години. Едничък поглед бе достатъчен да вледени кръвта ми.
	— Но ти не си казал на Айя за това.
	— Реших, че ти ще го сториш.
	— Какво друго ти каза Лел?
	— Че някой ден ти трябва да предявиш претенцията си към престола. И че трябва да бъда готов и никога да не се усъмнявам в теб.
	— И това е всичко?
	— Да. Каза още, че отдавна ме е наблюдавала и че имала добро мнение за мен. — Той поклати глава. — Разбрах каква е тя още в мига, в който зърнах вещерските белези по лицето й. И все пак се радвам на похвалата й.
	— Тя винаги смяташе, че Айя и татко е трябвало да ти кажат. Аркониел също смяташе така. Само Айя се противеше. Зная, че татко е щял да ти каже, ако не беше тя.
	— Няма значение, Тобин. Той ми каза по свой начин.
	— Било е, за да те защитят — призна Тобин, макар да не бе склонен да прости на магьосницата. — Айя каза, че Нирин умее да разчита умове. Наложи ми се да се науча да прикривам мислите си. По тази причина Ки също не знае. Няма да му кажеш, нали?
	Тарин му подаде един от сандвичите.
	— Не, разбира се. Но си представям колко трудно ти е било да криеш толкова тайни. Особено от него.
	— Нямаш представа колко пъти бях на ръба да изтърся нещо. А сега…
	— Да, сега. — Тарин отхапа залък и бавно го преглътна, преди да продължи. — Ки знае за чувствата ти към него, Тобин. Всеки може да ги разгадае в погледа ти. Той също те обича по свой си начин, но това е всичко, което можеш да очакваш от него.
	Принцът почувства изчервяването си.
	— Зная това. Половин дузина момичета са хлътнали по него. В момента той е с едно от тях.
	— Той се е метнал на баща си, Тобин, и няма как да бъде другояче. — Мъжът мрачно погледна към принца. — Има други, които биха приветствали един поглед на интерес от твоя страна.
	— Те не ме интересуват! — разгорещено отвърна принцът. И все пак един тих глас в главата му би искал да узнае имената им.
	— Хубаво би било да поразмислиш над това. Лел каза същото. Човек на твоята възраст трябва да проявява известен интерес, особено един принц, който може да си позволи да подбира.
	— Нима това има значение?
	— Има. Освен това за Ки би било по-лесно, ако ти изглеждаш щастлив.
	— Лел ли ти каза това?
	— Не, самият Ки.
	— Ки? — Тобин имаше усещането, че столът се кани да го погълне.
	— Той не може да почувства към теб онова, което би ти се искало да чувства. Сам знаеш, че ако подобно нещо бе по силите му, той би го сторил.
	На това Тобин не можеше да отговори.
	— Всички казват, че съм особняк. Нека продължават да си го мислят.
	— Ти имаш добри приятели, Тобин. В някой от наближаващите дни ще узнаеш истинската им ценност. Зная колко трудно е…
	— Знаеш? Откъде би могъл да знаеш?
	Тежестта на всички години страх, болка и тайни се стовари отведнъж върху принца.
	— Как би могъл да знаеш какво е винаги да лъжеш и да бъдеш лъган? Да не знаеш как изглежда истинското ти лице, докато някой друг не ти го покаже? Ами Ки? Поне вашата обич с баща ми е била споделена!
	Тарин зарови пръсти в брадата си.
	— И мислиш, че това е улеснило нещата? Не беше така.
	Тобиновият гняв се превърна в срам. Как можеше да избухва точно срещу Тарин, особено след като той бе разкрил толкова много? Принцът се надигна от стола си и притисна лице до рамото му.
	— Прости ми. Нямах право да говоря така.
	Тарин го потупа по гърба — както някога, когато Тобин бе достатъчно малък, за да се качва на раменете му.
	— Няма за какво да ми се извиняваш. Ти едва сега започваш да виждаш истинския свят.
	— Виждал съм го. Грозно и противно място.
	Тарин мушна пръст под брадичката му и го погледна в очите.
	— Понякога светът изглежда и така. Но ти си тук, за да промениш това. Много са хората, преживели трудности заради теб. Баща ти умря в борбата, също като клетата ти майка. Но докато съм жив, ти не си сам. Когато времето настъпи, аз ще стоя до теб.
	— Зная това. — Тобин се отдръпна и обърса лицето си с ръкав. — Някой ден ще те направя богат благородник и никой няма да ми попречи.
	— Не и ако зависи от мен! — Сините очи на Тарин блеснаха развеселено. Той подаде нов комат на Тобин. — Сега съм точно това, което искам да бъда, Тобин. Това винаги ми е било достатъчно.


	Глава петдесета


	Никой не подозря проявата им, дори онези сред нас, които бяха отдали призванието си да бъдат пазители. Кой би очаквал атака в подобна нощ? Кой капитан би прекосил Вътрешното море по това време на годината?
	В онази нощ вихрите издигаха огромни вълни край устието на пристанището и струпваха нови и нови облачни късове пред лика на луната. Никой не би могъл да вини постовите за пропуска им: в подобен мрак човек не би могъл да види събеседника си.
	Раираните пленимарски платна изникнаха от самата паст на бурята и изненадаха Еро. Последните няколко мили бяха преплавали с угасени фенери — постижение, коствало им кораби и моряци, ала спечелило им изненадата. Деветнадесет рухнали съда щяха да бъдат наброени впоследствие. Бройката на онези, достигнали брега на Еро, така и не бе разбрана. Ала изскочилите от тях войници наброяваха хиляди. Изненадвайки постовете, те изколиха всички скаланци, изникнали на пътя им, и се озоваха пред градските порти още преди обявяването на тревогата.
	Половината град бе погинал от шарка. Почти не бяха останали войници, които да отбраняват стените.
	Лиман Младия, първи хроникьор на Третата Ореска

	Онази нощ бурята бе толкова силна, че стражите на Дворцовия кръг не чуха тревогата в града. Новините бяха донесени от вестоносци, чието пристигане разпали всеобща паника.
	Екотът на гонгове и крясъците събудиха Ки. В първия миг той си помисли, че все още сънува за фестивала на Сакор. Канеше се да притисне възглавницата върху главата си, когато Тобин скочи от леглото, отнасяйки завивката със себе си.
	— Тревога, Ки! Ставай! — извика принцът, докато се обличаше под слабата светлина на нощната лампа. Ки скочи от леглото и грабна първата попаднала му туника.
	Молай нахлу вътре, облечен само по нощна риза.
	— Нападнати сме, принце! Въоръжете се! Кралят нареди всички мъже да се съберат в залата за аудиенции!
	— Пленимар? — попита Тобин.
	— Така чух, принце. Вестоносецът твърди, че териториите отвъд стената горят от Бийкън Хед чак до Моста на просяците.
	— Върви да събудиш Лута и Ни…
	— Тук сме! — възкликна Лута. Двамата приятели бяха дотичали с оръженосците си.
	— Вървете да се въоръжите и ще се срещнем в залата — нареди Тобин. — Молай, къде е Корин?
	— Не…
	— Остави! Повикай Тарин и войниците ми!
	С треперещи ръце Ки помагаше на Тобин да си облече бронята.
	— Този път няма да си имаме работа с бандити — промърмори той, стараейки се да прозвучи весело. — Тобин? — За момент му се стори, че приятелят му не е чул.
	— Нищо ми няма. Просто не си представях първата истинска битка по такъв начин. — Принцът стисна ръката му във воински поздрав. — Мога да разчитам на теб, нали? Каквото и да става?
	— Разбира се! — Оръженосецът отново се загледа в лицето на принца. — Сигурен ли си, че си добре?
	Тобин стисна ръката му по-силно.
	— Да. Да вървим.


	Айя стоеше върху покрива на дома, скриващ Червейната дупка, и ожесточено ругаеше вятъра. Той духаше откъм морето, понесъл миризмата на дим. Пристанищата горяха, вражески кораби бяха изпълнили залива. Скаланските кораби в сухите докове бяха подпалени, а онези във водата бяха освободени от котвите си.
	Враговете все още не бяха преодолели градските стени, ала това бе само въпрос на време. Магьосницата вече бе огледала редиците им и бе открила некроманти и сапьори, пристъпили към работа. Освен това пленимарци бяха докарали и катапулти, с които изстрелваха запалителни снаряди над източната стена. Откъм улицата на бояджиите вече се издигаше дим.
	Улиците под нея бяха непроходими. Награбили всевъзможни неща, тълпи търчаха в паника. Имаше и такива, които се опитваха да преодолеят множеството, нахвърляли част от принадлежностите си в количка. Те не осъзнаваха, че бягството е невъзможно — враговете бяха обсадили всички порти.
	Но това не се отнасяше до Айя. Тя вече бе потърсила момчетата, за да открие, че двамата са оставили изпратените им амулети в стаята си. Затваряйки очи срещу вятъра, магьосницата се съсредоточи и поде друго заклинание, макар вече да подозираше мястото им. Зад клепачите й пламна огън, болка пулсираше в слепоочията й, но накрая тя ги откри.
	— Проклятие! — изпищя Айя, размахала юмруци към небето.


	Не можеше да става и дума за задържането на компаньоните. Половината градски гарнизон бе погинал от чумата, а пленимарските тарани кънтяха по всички порти — никой воин не можеше да бъде пощаден. Въоръжени с лъкове и мечове, момчетата застанаха начело на колоната, събрана на плаца. Кралят яхна черния си жребец и издигна меча на Герилейн. Крещейки, за да надвика вятъра, той заяви:
	— Сега няма време за дълги речи. Току-що узнах, че край източната порта има некроманти. Нека Сакор накаже враговете ни за страхливостта им и ни поведе към победа. Да ги ударим, воини на Скала, да отблъснем мародерите от бреговете си! Всички порти трябва да бъдат удържани! Не бива да ги допускаме отвъд стените!
	След това той пришпори коня си и препусна напред.
	Останалите с бърза крачка се отправиха след него. Тобин погледна назад, за да види Тарин и войниците си. Те носеха знамето на Атион. Нахлузил допълнителни колчани на гърба си, Ки решително крачеше до своя господар.
	Когато напуснаха Дворцовия кръг, Тобин затаи дъх. В сивотата на настъпващото утро можеше да различи стълбовете дим, издигащи се от руините пред градските стени. Върху стените вече се бяха изкачили защитници, ала те бяха прекалено малко и разположени нарядко.
	Страховитата причина за това скоро се изясни. Тъй като компаньоните не бяха допускани да слизат в града, до този момент те не бяха получавали представа за истинските мащаби на епидемията. Еро приличаше на гробница.
	Из всички улици лежаха трупове, прекалено многобройни, за да бъдат отнесени от извозваните на тела. Може би самите извозвани отдавна бяха мъртви. Тобин изтръпна, когато минаха край две прасета, заровили зурли в тялото на младо момиче. Навсякъде около него живите прекрачваха трупове. Дори и мразовитият вятър не скриваше вонята на разложение.
	— Ако пленимарци не ни довършат, шарката със сигурност ще го стори! — промърмори Ки иззад шепа.
	Парцалива жена бе коленичила над тялото на болното си дете. Тя повдигна глава при преминаването им.
	— Ти си прокълнат, сине на Агналейн, заедно с целия си род! Ти докара проклятието на Илиор върху ни!
	Тобин побърза да извърне поглед, защото един от войниците замахна с оръжие към нея. Ериус не показа да е чул, но Корин трепна.
	Улиците край източната порта бяха почти непроходими, задръстени с паникьосани жители, колички и всякакви обезумели животни. С помощта на палки телохранителите на Ериус се заеха да разчистват път.
	Но край стените се бяха струпали мъже, жени и дори деца, готови да отблъснат нашествениците. Пред погледа на Тобин неколцина от вражеските войници изникнаха над върха на стената, но бяха отблъснати ожесточено. Съскаха стрели, някои от които попаднаха в целта. Скалански воини полетяха надолу, за да се присъединят към купчините мъртви и умиращи.
	— Погледни — каза Ки, сочейки към една купчина тела. Двама мъртви пленимарци лежаха сред останалите. И двамата носеха черни туники над ризниците си, а черните им бради бяха сплетени. Това бяха първите врагове, които Тобин и оръженосецът му виждаха.
	— Към стената! — изкрещя Ериус, скочи на земята и отново размаха меча си.
	— След мен, компаньони! — провикна се Корин. Братовчед му и останалите го последваха към върха на стената.
	От това място Тобин можеше да огледа през бойниците обсаждащите града редици. Бранителите хвърляха камъни и изливаха нагорещено олио, ала образувалите се празнини биваха запълнени веднага. Пленимарци вече бяха издигнали стотици дървени щитове, за да защитават стрелците си, които от своя страна не спираха да засипват стените. А до самите порти врагът бе долепил сапьорски навес, изпод който се разнасяше ритмичният тътен на таран.
	Застанал редом с Ки и Тарин, Тобин повдигна лъка си и се прицели към струпалите се в подножието пълчища. Когато стрелите им свършиха, тримата се присъединиха към избутването на камъни и блъсването на опрените стълби. Ала враговете бяха прекалено многобройни и някои все пак успяваха да се покатерят върху стената, където атакуваха бранителите.
	Ки не се отделяше от господаря си. В началото Тобин зърваше и другите момчета около себе си, но с напредването на битката, наложило непрекъснато притичване насам-натам, те се оказаха разделени. Принцът престана да вижда и Корин. Но Тарин и Ки бяха неизменно край него.
	Изглеждаше, че битката няма да има край. Бранителите събираха запратените насреща им стрели и започнаха да си служат с дълги пръти, за да изравнят неравенството в силите срещу непрекъснато издиганите стълби. Тобин и Ки тъкмо бяха повалили поредната стълба, запращайки шестима пленимарци обратно върху другарите им, когато стрела удари шлема на принца. Втора потъна в дясното му рамо, пробивайки ризницата и подплънките. Ки и Тарин веднага го издърпаха зад прикритието на дървената стена.
	— Зле ли е? — попита Тарин, откъсвайки разпрания ръкав на Тобиновия табард.
	Принцът не успя да му отговори — катапултен снаряд разтроши стената на няколко крачки от тях. Ударната вълна ги блъсна.
	Миг по-късно оглушителен рев се разнесе от лявата им страна, а камъкът под тях се разтърси. Разнесоха се писъци. Наоколо започнаха да тичат бранители, които крещяха:
	— Враговете нахлуват!
	Тобин скочи на крака и долепи око до една бойница. На мястото на портата се издигаше димяща купчина дърво и камък. Пленимарци се вливаха в изникналия отвор.
	— Това е работа на некромантите им! — промълви Тарин. — Таранът е целял единствено да ни отвлече вниманието!
	Калиел и Корин притичаха край тях.
	— Зустра и Чилнир са мъртви! — извика Калиел. Тобин и хората му последваха престолонаследника.
	Няколко ярда по-надолу се натъкнаха на Риско, който се опитваше да предпази с тялото си рухналия Орниъс. И двамата бяха окървавени. Чернопереста стрела стърчеше от гърлото на благородника. Главата му бе отпусната, а очите се бяха изпълнили с празен и невиждащ поглед. Риско захвърли шлема си и се опита да го повдигне.
	— Остави го, мъртъв е! — нареди Корин, докато минаваше край тях.
	— Не! — провикна се Риско.
	— Вече с нищо не можеш да му помогнеш! — изкрещя Тарин. Той сграбчи ридаещия оръженосец, издигна го на крака, блъсна шлема обратно върху главата му и го тласна пред себе си.
	Наложи им се да си пробият път с бой, за да достигнат до краля. Владетелят лежеше по гръб, а край него бе коленичил генерал Рейнарис. Останал без шлем, с разцепено чело, Ериус все пак беше жив. И побеснял. Със залитане той се изправи на крака и разблъска наобиколилите го.
	— Нищо ми няма, проклетници! Махнете се и вървете да изпълнявате дълга си. Нашествениците пробиха! Корин, свали хората си по стълбището край улица _Водна_ и обходи негодниците. Всички вървете с него! Отблъснете ги.
	Край празната улица скаланци спряха, за да се прегрупират. Тобин с тревога установи, че Лута и Никидес не са с тях.
	— Още преди около час ги изгубих от очи — каза им Урманис, облягайки се на Гарол. Десницата му бе увиснала безпомощно в импровизиран клуп.
	— Аз ги видях точно преди портите да рухнат — рече Олбън. — Бяха край Зустра.
	— Проклятие! Калиел, ти виждал ли си ги? — попита Ки.
	— Не, но ако са се намирали около мястото, където ги видях последно… — Запитаният замълча.
	Тарин, Мелнот и Порион преброиха бойците и установиха, че разполагат с по-малко от четиридесет души. Тобин разтревожено потърси войниците си и с радост откри, че повечето от тях още са с него. Кони уморено му отдаде чест.
	— Сега не можем да си позволим да се тревожим за липсващите — каза капитан Мелнот. — Принц Корин, какво ще заповядате?
	— Не се притеснявай — тихо се обърна Тарин към Тобин. — Ако Никидес и Лута са живи, те ще ни намерят.
	Корин оставаше загледан в посоката, от която долитаха звуците на битка.
	Порион пристъпи към престолонаследника:
	— Чакаме нарежданията ви, принце.
	Тобин ясно разчете страха върху лицето на братовчед си. Явно Ахра бе видяла същото по време на злощастното нападение. Корин умоляващо се вгледа в наставника си. Мелнот се извърна, за да скрие отвращението си.
	— Принце, познавам добре тази част на града — каза Тарин. — Най-добре би било да поемем по тази уличка. Така ще можем да се погрижим за евентуалните им разузнавачи.
	Корин бавно кимна.
	— Да… Да, така ще направим.
	Ки и Тобин се спогледаха притеснено, докато изтегляха мечовете си.
	Наистина се сблъскаха с две малки разузнавателни групи, които съумяха да унищожат почти изцяло. Но впоследствие едва не бяха премазани от огромен отряд, който имаше за цел да подпали града. Не им оставаше друго, освен да избягат.
	— Насам! — изкрещя Корин и се стрелна в една странична уличка.
	— Не, не там! — извика Тарин, само че престолонаследникът вече бе изтичал напред. Бяха принудени да го последват.
	След последния завой на уличката компаньоните се оказаха притиснати в малък пазарен площад. Улицата, по която бяха дошли, представляваше единственият път насам, а околните сгради вече горяха. Бранителите се стрелнаха през най-близката врата, за да подирят укритие. Ала задният вход на въпросната странноприемница също се оказа обгърнат от пламъци.
	Тобин изтича обратно до предната част на сградата и надникна през един пукнат кепенк.
	— Проклятие, Кор, попаднахме в капан.
	Враговете ги бяха последвали. Поне шестдесет пленимарци изчакваха отвън и разговаряха на гърления си език. Неколцина от тях пристъпиха напред и хвърлиха факлите си върху покрива на странноприемницата. Стрелците им бяха опънали лъкове, готови да прострелят всеки изникнал.
	— Ще трябва да си проправим път — каза Ки.
	— Прекалено много са! — тросна се Корин. — Лудост е да излизаме.
	— А тук ни очаква единствено смърт — каза му Порион. — Ако поставим вашите телохранители най-отпред и войниците на принц Тобин зад тях, може и да успеем да пробием. — Той се усмихна мрачно. — Точно за подобни неща ви обучавах, момчета.
	Всички осъзнаваха незначителната надежда, но бързо се подредиха. Компаньоните се струпаха около Корин. Всички изглеждаха уплашени. Само Риско представляваше изключение — след слизането от стената той не бе промълвил нито дума. Стискащият меча си оръженосец забеляза погледа на Тобин и леко се поклони, сякаш в сбогуване.
	Тобин улови погледа на Ки и стори същото, но приятелят му само стисна зъби и тръсна глава в отказ. Зад тях Тарин промърмори нещо, което звучеше като съжаление, докато прогонваше дима от очите си.
	— По ваш знак, принце — прошепна Мелнот.
	Тобин с гордост видя, че този път Корин не се поколеба.
	Но преди да са успели да изскочат, откъм улицата долетяха викове на болка.
	Те притичаха обратно до прозорците и видяха вражеските войници да се гърчат на земята, обгърнати от синьо-бял пламък. Огънят се разпростираше към всички, които се опитваха да помогнат на другарите си. Някои от пленимарците вече побягваха.
	— Гоначите! — възкликна Корин.
	Тобин предполагаше същото, но видя само неколцина парцаливи на вид люде да притичват към странноприемницата. След тях самотна фигура изникна от сенките.
	— Принц Тобин, тук ли си?
	Айя.
	— Да! — извика в отговор въпросният.
	— За момента е безопасно, но не бива да губим нито миг — провикна се тя.
	Мелнот го сграбчи за ръката.
	— Познавате ли я?
	— Да. Тя е приятелка на баща ми. И е магьосница — добави Тобин, сякаш последното не бе очевидно.
	Когато излязоха, Айя се поклони на Корин.
	— Ранен ли сте, Ваше Височество?
	— Не.
	Тобин се взираше в овъглените тела, останали да лежат върху площада.
	— Не знаех, че… че умееш да…
	— Получих малко помощ. Останалите магьосници се отправиха да помогнат срещу нашествениците. Но се страхувам, че надеждата е малка. Принц Корин, баща ви беше ранен и отнесен обратно в Дворцовия кръг. Предполагам би било най-разумно да го посетите веднага. Елате, зная безопасен път. Пленимарците все още не са пробили в горната част на града.


	Нощта наближаваше, донесла със себе си леден дъждец, който бързо ги измокри до кости по пътя им към Дворцовия кръг. Тежка летаргия обхвана Тобин. Останалите момчета също мълчаха. Това не се изчерпваше с изтощение или глад. Съвсем неотдавна всички те бяха погледнали Билайри в очите. Ако не беше появата на Айя и мистериозните й помощници, в този момент престолонаследникът и бойците му щяха да лежат опечени в странноприемницата.
	На места пътят им бе запречен от барикади — коли, мебели, парчета дърво, кафези — всичко, което обхванатите от паника бранители бяха смогнали да докопат. В една от улиците им се наложи да пропълзяват под каруца, натоварена с шаркави трупове.
	Тук беше тихо, но провежданите сражения личаха. Бойци и от двете страни лежаха из улиците. Сред мъртвите Тобин различи неколцина белороби магьосници и сивите им стражи.
	— Не мислех, че е възможно да бъдат убити! — възкликна Олбън, заобикаляйки един магьоснически труп.
	— Повечето магьосници могат да бъдат убити лесно. — Айя поспря и за момент протегна ръка над обезобразеното лице на мъртвия. След миг тя презрително поклати глава. — Повечето от тези бели роби са побойници, привикнали да се движат по групи. Те заплашват и измъчват само по-слабите от тях. За друго не ги бива. Като вълци са, нахвърлящи се върху болен елен.
	— Подобни приказки са чиста измяна — предупреди Корин. — Казвам ти това като човек, който ти дължи живота си, но трябва да бъдеш предпазлива.
	— Простете, принце. — Айя потупа брошката си. — Самата аз съм отлично запозната колко е опасно да се говори срещу магьосниците на баща ви. Но още веднъж ще си позволя да говоря открито и ще ви кажа, че страховете му са били неоснователни. Магьосниците и жреците, които умряха като предатели, споделяха същата вярност към Скала, която изпитваме ние двамата с вас. Дори и сега преследваните магьосници се сражават за Еро. Надявам се, че в определен момент ще си припомните това.
	Корин кимна отсечено, но не каза нищо.
	Високите части на града действително бяха незасегнати, ала от тази позиция Тобин видя, че огънят бързо се разпростира из града, не и без помощта на ветровитото време.
	Когато портите на Дворцовия кръг изникнаха пред тях, Айя направи знак на Ки да продължи напред и придърпа Тобин встрани.
	— Стой близо до приятелите си — прошепна тя. — Това е знакът за наближаващия ти час. Африйският оракул ми показа, макар тогава да не разбирах. Дръж куклата у себе си. Не се разделяй с нея!
	Тобин преглътна мъчително.
	— Тя остана в имението.
	— Моля? Тобин, какво те е прихва…
	— Майка ми си я взе.
	Айя поклати глава.
	— Разбирам. Ще видя какво мога да направя. — Тя бързо се огледа и прошепна: — На всяка цена дръж Кони близо до себе си. Не се отделяй от него, чу ли?
	— Кони?
	Младият войник бе един от най-близките приятели на Тобин сред телохранителите му, но до този момент Айя не бе проявявала никакъв интерес към него.
	— Сега трябва да те оставя. Запомни думите ми.
	И след това тя просто изчезна.
	— Айя? — прошепна принцът, оглеждайки се разтревожено. — Айя, не зная дали съм готов. Не зная какво да правя!
	Но магьосницата не се появи отново. Някои вече се обръщаха назад, за да видят защо принцът е изостанал.
	— Странно как тя се появи точно когато имахме нужда от нея — каза Ки.
	— Ето къде си! — възкликна Кони, изравнявайки се с тях. Тобин искаше да го попита за Айя, но не смееше да го стори пред останалите. — На стената те изгубих за момент. Но повече няма да се повтори.
	— Същото важи и за мен — рече Тарин. Тобин никога не бе го виждал толкова притеснен. — За малко ни се размина одеве. — Той снижи глас и крадешком погледна към Корин. — В следващата битка стой с мен.
	— Ще го сторя — обеща Тобин. Все още му беше неприятно да си мисли лоши неща за братовчед си, но не можеше да отрече онова, което бе зърнал с очите си. Колебанието на престолонаследника, за което му бе разказала и Ахра, едва не бе ги погубило.


	Глава петдесет и първа

	— Как е баща ми? — обърна се Корин към стражниците на портата.
	— Ранен, принце — рече сержантът. — Заръча да ви кажем, че е в лятната шатра край храма. Трябва веднага да се явите при него.
	Зад стените на Дворцовия кръг гъмжеше от ранени, бежанци и добитък. Кози и овчи гласове проблейваха откъм изящните градини, а край алеите ровеха свине.
	Глухи ликувания приветстваха завръщането на компаньоните. Дворците и повечето от вилите бяха тъмни, но навсякъде пламтяха стражеви огньове. Местата, където доскоро младите благородници бяха тренирали, сега приличаха на бойно поле. Около пламъците се бяха скупчили хора, плътно омотани в плащовете си. Въздухът бе натежал от миризмата на пожар и храна. Някъде в мрака се чуваше детски плач, пръхтяха коне. От всички страни долиташе притеснено мълвене.
	Шатрата бе ярко осветена. Из нея нервно пристъпваха офицери и благородници.
	По-малка група се бе събрала около масата в средата на заградената площ. Именно натам се отправиха двамата принцове.
	— Принц Корин, принц Тобин, слава на Квартата! — възкликна канцлер Хайлус. — Вече започвахме да се боим от най-лошото!
	Пребледнелият Ериус лежеше със затворени очи върху масата. Той бе гол до кръста. Дясната страна на ребрата му бе зле насинена, ръката му бе стегната в шина. Край левицата му бе положен мечът на Герилейн, потъмнял от кръв.
	Генерал Рейнарис стоеше до него, а мрачният Нирин бе застанал край нозете на владетеля. Сред застаналите недалеч офицери и слуги Тобин различи Мориел. Юношата бе облечен в броня, а туниката му бе зацапана със сажди и кръв. Той усети погледа на принца и му отдаде чест. Изненадан, Тобин му кимна, а после се обърна към краля.
	Бледнеещ под светлината на факлите, престолонаследникът се приведе към баща си.
	— Какво стана?
	— Магия удари стената малко след като вие потеглихте, принце — обясни Рейнарис. Лицето му бе окървавено, оток бе затворил лявото му око. — Няколко отломъка удариха баща ви.
	Корин стисна здравата ръка на владетеля.
	— Той ще оцелее ли?
	— Да, принце — отвърна сивокос дризиан.
	— Естествено, че ще оцелея! — изръмжа Ериус и отвори очи. — Какво става в града, Корин?
	Рейнарис улови погледа на принца и леко поклати глава.
	— Сраженията продължават, татко — рече престолонаследникът.
	Ериус кимна и отново затвори очи.
	Тобин постоя още малко край тях, сетне се отдръпна при останалите компаньони, настанили се край един от мангалите.
	Бяха прекарали няколко минути там, когато познат глас извика:
	— Ето ги! Живи са!
	Никидес и Лута изникнаха от тълпата и се затичаха, за да прегърнат Тобин и Ки. Бариеус също беше с тях, но от Руан нямаше и следа. Новодошлите също бяха окъсани и оцапани, но не изглеждаха ранени.
	— Мислехме, че сте загинали заедно със Зустра! — каза Тобин, задавен от неописуемо облекчение.
	— Къде е Руан? — попита Ки.
	— Убит — одрезгавял от чувство отвърна Никидес. — Един пленимарец ме нападна в гръб, а Руан изскочи на пътя му. Той ми спаси живота.
	Ки тежко приседна край Риско. Бариеус се настани до него и го покри с наметалото си.
	— Съжалявам, Ник. Поне е умрял геройски — каза Тобин, макар думите да не бяха в състояние да променят нищо. — Орниъс също е мъртъв.
	— Бедният Риско — поклати глава Лута. — Още трима от нас погинаха.


	Изглежда дризианите бяха свършили добра работа, защото кралят отказа да бъде отнесен в двореца, а настоя да му бъде донесен стол. Мориел и Рейнарис му помогнаха да седне, а Корин положи меча на Герилейн върху коленете му. Нирин и Хайлус застанаха зад импровизирания престол.
	Ериус тежко се приведе напред, борейки се да си поеме дъх, сетне направи знак на Корин да се приближи. Известно време двамата разговаряха тихо. След нов жест на владетеля Нирин, Рейнарис и Хайлус се присъединиха към обсъждането им.
	— Какво става? — Тобин шепнешком попита Никидес. — Дядо ти изглежда разтревожен.
	— Докладите не са обнадеждаващи. Бойците ни са успели да запушат пробива на източната порта, но в града са останали много пленимарци. А неотдавна пристигнаха вести, че край южната двер също има пробив. Техните некроманти са ужасяващи. Гоначите са почти безсилни срещу тях.
	Лута погледна към Нирин.
	— Е, да, това не е като да изгарят магьосници и да бесят жреци.
	— Внимавай — предупреди го Тобин.
	— Просто няма да успеем да удържим — продължи Лута, снижавайки глас. — Не разполагаме с достатъчно бранители.
	Никидес кимна.
	— Все още никой не иска да го изрече гласно, ала Еро е изгубена.
	Дъждът най-сетне бе спрял и облаците се изместваха на запад. Звездни ивици изникваха сред небето, достатъчно ярки, за да хвърлят сенки. Сърпът на Илиор надвисна ниско над града — остър, бял нокът.
	От храмовете и дворците бе донесена храна, само че компаньоните нямаха апетит. Омотани в плащове, за да се отбраняват срещу хладината на пролетната нощ, те се настаниха на стълбите и започнаха да точат мечовете си.


	Обхванат от неописуема умора, Ки опря гръб в този на Тобин и отпусна глава върху коленете си. Останалите компаньони също седяха около тях, но никой не говореше.
	_Искахме битка — получихме я_, мрачно си помисли Ки.
	Риско се бе отдръпнал встрани и стоеше загледан в един от огньовете. Никидес също скърбеше за Руан, но Ки знаеше, че не е същото. Оръженосецът трябваше да умре за господаря си — нямаше по-голям провал, ако не успееше да го стори. Но Риско не носеше вина за станалото. Не бе възможно да го предотврати сред суматохата на стените.
	_Нима тази мисъл щеше да ме утеши, ако бях изгубил Тобин? Ами ако онази стрела го беше пронизала в гърлото, а не е рамото? Ами ако Айя не се беше появила? Поне тогава щяхме да умрем заедно._
	Тарин изникна от мрака и се приближи до Риско, за да го загърне с одеяло. След това тихо заговори с него — прекалено тихо, за да може Ки да различи думите. Покрусеният оръженосец притисна колене към гърдите си и отпусна глава.
	Ки безшумно прочисти гърло и разтърка клепачите си. Тарин разбираше по-добре от всички тях как се чувства Риско в този момент.
	— Какво ще стане с него? — прошепна Тобин и Ки осъзна, че принцът също е гледал натам. — Дали Корин ще му позволи да остане сред нас?
	Ки не се бе замислял за това. Риско бе част от тях, един от най-добрите.
	— У дома не го очаква нищо. Баща му е лорд, но пък Риско е четвърти син.
	— Би могъл да стане оръженосец на Никидес.
	— Възможно е. — Но Ки се съмняваше, че Риско би приел подобно предложение. Поне не сега. Той не само бе оставал предан на Орниъс, а и го бе обичал. Макар че Ки не разбираше с какво онзи пияница бе заслужил това.
	В шатрата зад тях генералите все още разговаряха с краля. Дворцовият кръг бе необичайно тих — Ки можеше да долови молитвите, отправяни в храма на Квартата. Миризмата на жертвоприношения и благоухания изпълваше въздуха. Оръженосецът повдигна очи към сребърната луна. Къде бяха гледали боговете днес?
	Скоро вятърът промени посоката си, донасяйки миризмата на дим и смърт откъм пристанището. И далечните вражески гласове, които пееха.
	_Победни песни_, помисли си Ки.


	Лек допир по рамото изтръгна Тобин от дрямката.
	— Кралят желае да ви види, принце.
	Ки и Тарин мълчаливо го последваха. Присъствието им зарадва Тобин.
	Още при влизането си под платнището принцът усети миризмата на целителни билки и алкохол, излъчваща се от владетеля. Но очите на Ериус бяха ясни. С жест той подкани Тобин да седне. Хайлус, Рейнарис, Нирин и Корин все още бяха там. И до един изглеждаха мрачни.
	Ериус протегна левицата си към Тобин и напрегнато се вгледа в лицето му. Под немигащия поглед принцът почувства страх. Той не каза нищо, заслушан в хрипливото дишане на владетеля.
	След миг Ериус го пусна и се облегна назад.
	— Тази сутрин разпратихме гълъби към крайбрежните градове — дрезгаво поде той. — Във Волчи епидемията от шарка е още по-сериозна и не могат да ни изпратят хора. От Илани са готови да предложат помощ, но тамошният гарнизон е прекалено малък.
	— Ами Атион? Солари би трябвало вече да е поел насам.
	— Не получихме отговор — каза Хайлус. — Изпратихме няколко птици, но нито една не се върна. Може би враговете са ги уловили. Остава ни да приемем, че новините не са достигнали до херцог Солари.
	— Ти трябва да отидеш, Тобин — хрипна Ериус. — Нуждаем се от силата на Атион. С тамошния гарнизон, хората на Солари и околните градове, ще смогнеш да събереш три хиляди. Поведи ги обратно колкото може по-бързо.
	— Разбира се, вуйчо. Но как ще поема? Градът е заобиколен?
	— Врагът не разполага с достатъчно сили за пълна обсада — каза Рейнарис. — Главните сили са съсредоточени между източната стена и портите. Край северните и западните стени пленимарските редици са по-тънки. Една малка група би съумяла да се промъкне. Разузнавачите ми откриха подходящо място в северозападната част на стената. Ще ви спуснем през мортриерата. Но ще трябва сами да си потърсите коне.
	— Какво смяташ, Тарин? — попита кралят.
	— Ако успеем да сменим конете си по пътя, ще сме пристигнали утре по пладне. Но обратният път ще бъде по-бавен, защото ще ни придружават войници. Може да минат три дни до завръщането ни.
	— Много е! — изръмжа кралят. — Ще трябва да се отправите с усилен марш, както сторихме при Калофорд. В противен случай няма да е останал град, който да спасявате. Еро е сърцето на Скала. Ако тя рухне, Скала също рухва.
	— Какъв отряд да взема със себе си? — попита Тобин.
	— Колкото се може по-малоброен — посъветва го генерал Рейнарис. — Така измъкването ви ще бъде по-лесно.
	— И бихте се набивали по-малко на очи, ако тръгнете преоблечени като редови войници — прибави Нирин.
	Тобин неохотно кимна в отговор на думите му.
	— Тарин и Ки ще дойдат с мен. — Той замълча, сетне добави бързо: — Ще взема и Кони. Той е един от най-добрите ми хора.
	— И мен! Вземи и мен! — развикаха се останалите му телохранители.
	— Аз ще отида. — Риско си проправи път напред и коленичи в краката на Корин. — Моля те, позволи ми да отида с него.
	Престолонаследникът прошепна нещо на баща си, а Ериус кимна.
	— Така да бъде.
	— Нека дойда и аз! — провикна се Лута и също пристъпи напред.
	— Това е достатъчно — строго каза Ериус. — Утре Корин ще заеме мястото ми на бойното поле и ще се нуждае от компаньоните си. И без това сме прекалено малко.
	Лута объркано се поклони, притиснал юмрук до гърдите си.
	— В такъв случай вие четиримата ще придружите принц Тобин — каза Рейнарис. — Ще се погрижа да ви осигурят униформи и да ви отведат до стената.
	Докато Тобин и спътниците му се обръщаха да се оттеглят, кралят повдигна ръка.
	— Почакай за момент, племеннико.
	Принцът отново седна. Ериус му направи знак да се приведе и прошепна.
	— Ти си достоен наследник на баща си, Тобин. Зная, че няма да ме разочароваш.
	Тобин не можеше да повдигне очи.
	— Сега не е моментът за престорена скромност — продължи кралят, разтълкувал погрешно реакцията му. — Ще кажа нещо, което не би трябвало да казвам и което ти не бива да повтаряш пред никого, разбрали?
	— Да, вуйчо.
	— Синът ми. — Владетелят се приведе още по-близо, сгърчвайки лице от болка. — Не е воин като теб.
	— Вуйчо…
	Ериус тъжно поклати глава.
	— Истина е. И ти го знаеш. Но той ще бъде крал, а утре ще се изправи срещу врага вместо мен. Върни се бързо с подкрепленията и никога не се отделяй от него. Когато той получи короната, ти ще заемеш мястото на Рейнарис до него. Нали, Тобин? Обещай ми.
	— Да, вуйчо.
	Споменът за ужасеното лице на майка му в последния й ден улесни лъжата. И все пак Тобин не можеше да погледне към братовчед си, докато се отдалечаваше.


	Корин не можа да чуе думите, които баща му отправи към Тобин, но нещо в изражението на владетеля го притесни. Неспокойствието му само се усили, когато братовчед му се отдалечи със сведен поглед.
	— Какво има, татко? — попита той, отново приближавайки се до престола. — Не се тревожи, Тобин няма да се провали. — Престолонаследникът се отпусна на колене и протегна ръце, за да поеме меча. — Дай ми благословията си, татко, за да ръководя с твоята мъдрост.
	Пръстите на Ериус се обвиха стегнато около дръжката на оръжието, а в очите му блесна острота.
	— Прекалено избързваш, синко. Само една ръка може да държи меча на Герилейн. Докато все още си поемам дъх, аз все още съм крал. Задоволи се с възможността да се представиш достоен.
	Само Нирин се намираше достатъчно близо, за да чуе укора. Корин долови тънката усмивка на магьосника и се закле да му отмъсти.
	— Кълна се в Квартата и в пламъка, татко, че няма да те проваля.
	Ериус отпусна левицата си върху главата му.
	— Благославям те в името на Квартата и пламъка. Дръж Рейнарис близо до себе си и се вслушвай в съвета му.
	Престолонаследникът се поклони и се отдалечи, последван от генерала. Тъй като все още бе засегнат от бащините думи, Корин упорито отказваше да признае присъствието на Рейнарис.


	Водени от разузнавачите на Рейнарис, Тобин и малкият му отряд бързо напредваха пеш сред изоставените улици. Собствените телохранители на принца и половин дузина от кралските стражи ги придружиха до северната стена, но по пътя не се натъкнаха на врагове. Къщите и от двете им страни бяха притъмнели.
	От върха на стената те можаха сами да се убедят в голямото разстояние между отделните вражески наблюдателни пунктове. Главните пленимарски сили бяха струпани около пристанището, макар огньовете им да се простираха и по крайбрежието.
	Земята отвъд стените бе равна, с малко прикритие. Луната вече не се виждаше, но светлината на звездите бе достатъчна, за да очертае пътя.
	За да напредват бързо, Тобин и останалите бяха оставили щитовете и тежките си брони. Облечени в леки кожени дрехи, те бяха привързали мечовете си за гърба, а лъковете носеха в ръце.
	— Това е мястото, принце — прошепна един от разузнавачите и отмести капака на мортриерата. Земята се издигаше на почти четиридесет крачки под тях. Хората на Рейнарис започнаха да подготвят донесените въжета.
	— Аз ще сляза най-напред — тихо каза Тарин. Той нахлузи въжето над главата си, пристегна го под мишниците си и приседна на ръба на отвора. Сетне смигна на Тобин, докато трима едри войници започнаха да го спускат.
	Принцът легна по корем и загледа как Тарин докосва земята, за да се стопи в сенките.
	Риско се спусна след него, последваха Кони и Ки. Оръженосецът му се усмихна храбро, оттласна се от ръба и затвори очи.
	Тобин се приготви бързо — не си остави време да мисли за празнотата, в която щяха да увиснат краката му. В мига, в който отново усети твърд под нозете си, принцът се освободи от примката и изтича при останалите.
	Тарин вече имаше план.
	— Ще трябва да се държим встрани от пътя. Те ще го наблюдават и може да зърнат движението ни. Остава ни единствено да се втурнем и да се надяваме, че скоро ще намерим коне. Уверете се, че колчаните са добре уплътнени.
	Принцът и останалите още веднъж прегледаха запасите си от стрели. Бяха наблъскали колчаните си с вълнени чорапи, за да попречат на стрелите да дрънчат.
	— Готови сме — каза Ки.
	— Добре тогава. Тръгваме.
	Първите няколко мили бяха най-напрегнати. Звездната светлина им се струваше ярка като ден.
	Поселищата близо до града бяха опустошени. Тук нямаше пожари, но добитъкът бе отведен, а обитателите бяха изклани. Мъже, жени и деца лежаха посечени. Тарин не позволяваше на пътниците си да се застояват, а неуморно ги тласкаше напред. Трябваше да изминат няколко мили на север, за да се махнат от пленимарската разруха. Тукашните къщи бяха изоставени, с празни обори. Между тях се разгръщаха поля, сред които стени и огради почти отсъстваха.
	Най-сетне те забелязаха подходяща горичка и се затичаха към нея. Ала бяха посрещнати от непогрешимия звън на тетива. Стрела просъска край бузата на Тобин, достатъчно близо, за да го закачи с перата си.
	— Засада! — извика Тарин. — Надясно! Прикрийте се.
	Но пътят им бе отрязан от мечоносци, изскочили да ги пресрещнат. Бройката им определено превъзхождаше малкия отряд на Тобин.
	Принцът още посягаше към меча си, когато Риско нададе боен рев и пръв се нахвърли върху враговете. Пленимарските остриета бързо го заобиколиха.
	Останалите противници се нахвърлиха върху Тобин и другите трима. Принцът избегна първата насочена към него атака и нанесе мощен удар, попаднал точно под вражеския шлем. Нападателят рухна, сетне други двама скочиха към принца.
	— Кръв, моя кръв — шепнешком поде Тобин, без да се замисля, но братът не се появи.
	Подкрепян от Тарин и Ки, принцът продължаваше да се сражава. Зад него Кони крещеше, а металният звън от дясната страна указваше мястото, където се сражаваше Риско.
	Със зашумяла в ушите кръв Тобин не спираше да отразява насочените към него атаки и на свой ред да отпраща удари. И това продължи до момента, в който принцът не осъзна, че битката е приключила. Около него лежаха тела, оцелелите пленимарци се оттегляха тичешком.
	— Остави ги — задъхано каза Тарин, облегнат на меча си.
	— Добре ли си, Тоб? — промълви Ки.
	— Не успяха да ме докоснат. Къде са другите?
	— Тук. — Риско пристъпи от сянката на дърветата. Под светлината на звездите целият му меч тъмнееше от кръв.
	— Това беше страшно глупаво! — кресна Тарин, сграбчи го за ръката и гневно го разтърси. — Следващия път не се отделяй.
	Риско издърпа ръката си и се извърна.
	— Остави го — рече Тобин. — Той постъпи храбро.
	— Това не беше храброст — изсумтя Тарин и погледна към мрачния оръженосец. — Ако искаш да захвърлиш живота си, изчакай да отведем принца до Атион. Сега имаш дълг към принц Тобин. Чу ли ме, момче? Чу ли?
	Риско сведе глава и кимна.
	Тобин се огледа.
	— Къде е Кони? — Други изправени, освен тях четиримата нямаше.
	— Проклятие! — Тарин започна да претърсва телата. Останалите сториха същото, зовейки войника. Всички рухнали бяха облечени в черни пленимарски униформи. Тобин не се поколеба да наръга малцината все още мърдащи.
	— Кони! — провикна се той и обърса ножа върху бедрото си. — Кони, къде си?
	Тих стон долетя някъде от дясната му страна. Принцът се обърна и видя някой да пълзи към него.
	Тобин притича до него и коленичи, за да огледа раните му.
	— Зле ли си ранен?
	Младият войник отново простена в отговор. Останалите трима се приближиха точно когато Тобин внимателно го обръщаше по гръб. Счупена стрела стърчеше от гърдите на войника, точно под дясното рамо.
	— В името на светлината! — Тарин се приведе, за да го огледа по-добре. — Кой е този?
	Тобин объркано се взираше в русолявия младеж, облечен в дрехите на Кони. Дрехата му бе подгизнала от кръв, а дъхът му излизаше накъсан.
	— Не зная — каза принцът.
	Младежът бавно отвори очи.
	— Иоли. Аз съм Иоли. Айя ме изпраща. Аз съм илюзионист.
	— Какво? — Ки изтегли меча си.
	— Почакай. — Тарин коленичи до ранения. — Казваш, че Айя те изпраща. Откъде да знаем, че казваш истината?
	— Тя каза да предам на принц Тобин… — Младежът сгърчи лице и повдигна ръка към гърдите си. — Да предам, че вещицата е в дъба. Каза, че принцът щял да разбере.
	— Всичко е наред — каза Тобин. — В Еро Айя ми каза да държа Кони край себе си. Той трябва да е магьосник.
	— Не точно. — Непознатият тихо се засмя. — И още по-слаб боец. Айя заръча да не се отделям от вас, принце. Да ви защитавам.
	— А къде е Кони? — попита Тарин.
	— Бе убит преди рухването на портите. Аз заех мястото му и се присъединих към вас.
	— Мъртъв? — Покъртен, принцът се извърна.
	— Съжалявам, че трябваше да научите така. Това бе единственият начин да остана с вас. Така заръча Айя — каза Иоли. — Именно по този начин тя узна за приклещването ни в странноприемницата. Аз й казах.
	— Тя знае ли къде сме сега? — поинтересува се Тобин.
	— Така мисля. Сигурно не е успяла да излезе.
	Принцът отново погледна към горящия град. Сега не можеше да става и дума да изчакват Айя.
	— Колко зле е ранен? — каза Ки.
	— Стрелата и рана от меч — отговори Тарин. — Ще трябва да го изоставим.
	— Не! — извика Тобин. — Той ще умре тук.
	— Вървете, моля ви! — Иоли се помъчи да се надигне. — Айя ще ме намери. Трябва да продължите.
	— Той е прав, Тобин — допълни Тарин.
	— Няма да го оставим да умре. Това е заповед, чухте ли? Днес той ни е спасил. Няма да продължа, докато не сме сторили всичко по силите си за него.
	Тарин въздъхна раздразнено.
	— Риско, потърси нещо подходящо за превръзки. Ки, събери манерки и плащове. Ще го увием добре и ще го оставим сред дърветата. Съжалявам, Тобин, но повече от това не сме в състояние да сторим.
	— Аз също съжалявам, че ви оставям с човек по-малко — прошепна магьосникът и затвори очи. — Трябваше да ви кажа…
	— Ти си изпълнил дълга си — каза Тобин и стисна ръката му. — Няма да забравя това.
	Ки се върна със заръчаните му неща, а също и с няколко лъка. Той ги остави край Тарин и попита:
	— Какво ще кажеш за тези оръжия?
	Мъжът ги разгледа.
	— Скалански са.
	— Всички лъкове, които видях, изглеждаха така. Мечовете също, поне доколкото можах да разбера.
	Тарин се зае да изважда стрелата от рамото на Иоли. Магьосникът стискаше ръката на Тобин, стараейки се да потисне виковете си, ала болката бе прекалено голяма. Ки притисна длан над устата му и заглуши крясъка му. Скоро Иоли припадна. Тарин проми и превърза раната, сетне взе окървавения наконечник и внимателно го огледа.
	— Ки, Риско, омотайте го добре и му намерете удобно скривалище сред дърветата. Погрижете се манерките да са му подръка. Тобин, ела с мен.
	Мъжът се приближи до най-близкото тяло и започна да опипва гърдите и гърба му. Изсумтя тихо, сетне повтори процедурата с още няколко тела.
	— В името на пламъка!
	— Какво има?
	— Погледни — каза Тарин и мушна пръст в разкъсаната туника на един мъртвец. — Пъхни ръка и ми кажи какво усещаш?
	— Под процепа в плата няма рана. Умрял е от раната върху шията си.
	— С останалите беше същото. Това са скаланци, облечени в униформите на убити пленимарци. Ки беше прав.
	— Но защо им е да ни нападат?
	— Защото такава заповед са получили. И освен това е трябвало да изглежда като пленимарско дело. — Тарин се надигна и след няколко мига се върна, събрал шепа стрели. Те имаха дебел ствол, с четири вместо обичайните три пера в края. — Скалански лъкове, но с пленимарски стрели. С последните човек може да се сдобие лесно след днешния бой.
	— Все още не разбирам. Ако не стигнем до Атион, Еро ще падне!
	— Това трябва да е поръчение на човек, който е знаел за отиването ни в Атион, знаел е кога ще поемем и точно по кой път. И е узнал достатъчно рано, за да успее да подготви засадата.
	— Не е бил кралят! Дори и ако той желаеше смъртта ми, не би пожертвал Еро заради това.
	— Значи е бил някой от присъствалите тази вечер. Може би изпращането ти не е било идея на Ериус.
	Тобин се замисли.
	— Не е Хайлус!
	— Не. И аз не бих повярвал.
	— Остават генерал Рейнарис и лорд Нирин.
	— И принц Корин.
	— Не! Корин никога не би сторил подобно нещо. Трябва да е магьосникът.
	— Вече няма значение. Все още ни предстои дълъг път, а не сме открили коне.
	Ки и Риско се бяха постарали да настанят Иоли колкото се може по-удобно под един дъб в горичката.
	— Ще изпратя хора за теб — обеща Тобин.
	Иоли измъкна едната си ръка изпод плащовете, за да докосне челото и гърдите си.
	— Вървете, принце. Спасете града си.


	Малко отвъд горичката се натъкнаха на голяма ферма. Ниска каменна стена ограждаше земите й, а портичката бе отворена.
	— Бъдете внимателни, момчета — промълви Тарин.
	Но фермата се оказа изоставена. Вратите на плевнята също стояха отворени, преградите бяха празни.
	— Проклятие! — изсумтя Ки, завръщайки се с празни ръце от огледа си. — Изглежда са предпочели да пуснат добитъка на свобода, вместо да го оставят на враговете.
	Тарин въздъхна.
	— Не ни остава друго, освен да продължим.
	Обратно край портата ги застигна неочакван и силен вятър.
	Тобин се огледа изненадано. Нощта бе спокойна, безветрена.
	Звукът се усили, а после изчезна също тъй рязко. Някаква черна форма изникна от нищото, подскочи и спря край едно широко корито.
	Принцът понечи да се приближи, но Тарин го спря. Ки и Риско застанаха отпред, изтеглили мечове.
	— Мисля, че това е човек! — провикна се Риско.
	— Да, и то жив — рече Ки.
	— Магьосник? — каза Тобин.
	— Или нещо по-лошо — промърмори Тарин, също пристъпвайки да защити принца.
	Непознатият бавно се надигна на колене, издигнал ръце, за да покаже добрите си намерения. Ки възкликна изненадано.
	— Тобин, това е Аркониел!
	— В името на Квартата, днес магьосниците се сипят от небето! — изръмжа Тарин.
	Принцът притича да помогне на Аркониел. Магьосникът бе заменил обичайния си качулат плащ с дълга овчарска жилетка и филцова шапка, пристегната с шал към главата му. Дълги до лактите кожени ръкавици скриваха ръцете му. Той бе останал без дъх и се тресеше като трескав.
	— Как се озова тук?
	Аркониел се вкопчи в рамото му за опора.
	— Заклинание, над което работех. Все още не е изцяло изпипано, но изглежда работи достатъчно сносно, щом ръцете и краката ми са още на мястото си.
	— Да не си очаквал лошо време? — попита Ки, поглеждайки към нелепата шапка.
	— Не, по-скоро лошо пътуване. Както казах, заклинанието все още не е изпипано. Не бях сигурен дали ще пристигна цял. — Аркониел свали лявата ръкавица и им показа превързаната китка. — Същата, която счупих в деня на пристигането си. — Със зъби той свали дясната ръкавица и развърза шала, пристегнал шапката му.
	— А как ни откри? — попита Тарин.
	— За това трябва да благодарите на Айя и Иоли. Те се свързаха с мен. Тобин, мисля, че това ще ти потрябва. — От шапката си магьосникът изтърси парцалената кукла и я подаде на принца. — Не я губи.
	Под странния поглед на Риско принцът мушна куклата в пазвата си.
	— Можеш ли да вървиш?
	Аркониел приглади дрехите си.
	— Да. Просто все още съм малко неориентиран. Това бе второто ми пътуване за тази нощ. Никому не го препоръчвам. — Той се огледа. — Няма ли коне?
	— Не — каза Тарин. — Предполагам нямаш заклинание за това?
	Магьосникът му намигна. Той извади кристалния си жезъл, очерта някаква фигура във въздуха и пъхна два пръста в устата си, за да изсвири пронизително.
	— Скоро ще се появят.
	Ки и Риско отново се отправиха към плевнята. Когато се завърнаха със седлата, откъм пътя долиташе кънтене на копита. Не след дълго десет коня гръмовно нахлуха в двора и се струпаха около Аркониел, душейки туниката му.
	— Доста си напреднал от последната ни среща — засмя се Тарин.
	— Благодаря ти. Много научих през последните няколко години.
	Сетне Аркониел придърпа Тобин встрани и тихо му каза:
	— Предполагам, че знаеш какво означава всичко това?
	Принцът кимна.
	— Добре. Мисля, че ще бъде най-добре, ако приятелите ти знаят.
	— Тарин вече знае.
	— Казал си му?
	— Не аз, а Лел.
	Аркониел отново го сграбчи за рамото.
	— Виждал си я? Къде?
	— Не съм я виждал. Тя е посетила Тарин в някакво видение.
	Аркониел видимо оклюма.
	— Тя ни напусна в деня на Сакор. Потърсих я, когато се върнах в имението, за да взема куклата, но от нея нямаше и следа.
	— Значи не Лел е взела куклата обратно?
	— Не, аз я намерих обратно в кулата. Някой се бе качвал там преди мен. Една от масите бе изправена, а отгоре й бяха подредени десетина от куклите на майка ти. Помниш ли ги? Момчета без усти. Твоята беше сред тях. Сякаш някой бе знаел, че идвам да я взема.
	— Може би Нари?
	— Вратата на кулата бе все още заключена. Преди години изхвърлих ключа в реката. Може да е била Лел, но… Аз лично мисля, че майка ти е знаела, че куклата ти трябва.
	Тобин поклати глава.
	— По-скоро е знаела, че е нужна на брата.
	— Какво искаш да кажеш?
	— Тя винаги обичаше него, а не мен. — Той притисна издутината на куклата. — Бе направила тази кукла, за да остане той край нея. Разнасяше я навсякъде със себе си, за да може той да бъде там. Тя го обичаше.
	— Не, Тобин. Лел й е казала да направи куклата. Това е бил единственият начин да контролира духа след… след като той умрял. Лел й е помогнала и е вложила магия, повеляваща над духа. Куклата може да е представлявала известна утеха за майка ти, но не и обич.
	— Ти не си я виждал! Нямаш представа как се държеше тя. Винаги се грижеше за него. Мен не искаше.
	Дълбока болка засенчи лицето на Аркониел.
	— Тобин… Вината не е нито твоя, нито нейна.
	— А чия е тогава? Защо тя се отнасяше към мен така, само защото той е бил мъртвороден?
	Магьосникът понечи да каже нещо, сетне се извърна. Тобин го улови за ръкава.
	— Какво има?
	— Няма значение. Всичко това е минало. Точно сега трябва да се отправиш към Атион. Най-безопасно би било да се разкриеш именно там.
	— Но как? Лел не е тук, за да развали връзката.
	— Тя ме научи. Всъщност е много лесно. Трябва да разрежеш кичура от косата ти, стягащ врата на куклата, да извадиш костите на брата от нея, накрая да изрежеш и парченцето кост, което Лел е вшила в кожата ти.
	— И това е всичко? — тихо възкликна принцът. — Бих могъл да сторя това по всяко време!
	— Да. И ако бе знаел, имаше вероятност да го сториш прекалено рано и да провалиш всичко.
	— Не бих го сторил! Никога не съм го искал. И сега не ми се иска. — Тобин мрачно обгърна ръце около тялото си. — Страх ме е, Аркониел. Ами ако…
	Принцът се обърна към Ки и останалите.
	— Как ще реагират те?
	— Трябва да тръгваме — подвикна Тарин.
	— Само още минутка — отвърна Аркониел и отново се обърна към Тобин. — Време е да кажеш на Ки. Така е справедливо. Ще имаш нужда от пълната му подкрепа.
	— Сега ли?
	— Мога аз да му кажа вместо теб, ако предпочиташ.
	— Не, искам да го чуе от мен. Ами Риско?
	— Кажи и на двама им.
	Тобин бавно се отправи към оръженосеца си. Стотици пъти бе искал да му признае всичко, но сега езикът му се бе вкочанил от страх.
	— Смелост, Тобин — прошепна Аркониел. — Довери се на волята на Илиор. За Скала!
	— За Скала — промълви принцът.
	— Какво не е наред? — попита Ки, преди Тобин да е успял да продума. — Лоши новини?
	— Има нещо, което трябва да разкрия, а не зная как. Затова просто ще го кажа.
	Тобин бавно си пое дъх. Отново се чувстваше като в онези сънища, готов да полети в бездната.
	— Аз не съм това, което си мислиш. Когато поглеждаш към мен, виждаш не мен, а брата.
	— Кого? — попита Риско и изгледа принца. — Тобин, ти нямаш брат.
	— Имам. По-точно съм имал. Той е демонът, за когото сте чували. В действителност той е просто призрак. Не момичето, а той е умрял. Аз бях момичето. Точно след раждането ми една вещица ме е променила да изглеждам като него.
	— Лел? — Гласът на Ки почти не се отличаваше от шепот.
	Тобин кимна, опитващ се да разчете изражението на приятеля си под звездната светлина. Не успяваше, което увеличи страха му.
	— И двамата познавате слуховете за краля — каза Аркониел. — Че той е убивал всички жени от династията, за да задържи короната за себе си. Това не са просто слухове, а самата истина. Африйският оракул предупреди моята господарка и й каза, че ние трябва да защитим Тобин, докато тя стане достатъчно голяма, за да се възкачи на престола. Чрез тази магия запазихме живота й.
	— Не! — промълви Ки и направи крачка назад. — Не го вярвам. Познавам те! Виждал съм те! Ти си толкова момиче, колкото съм и аз!
	_Аз също не знаех, поне не в началото!_ — искаше да изкрещи Тобин, но не можеше да изрече и думица, защото Ки отново се отдръпваше.
	— Аз присъствах в онази нощ, Ки — каза Аркониел. — Бях отдал целия си живот за опазването на тази тайна. Никой от нас нямаше избор, най-малко Тобин. Но сега е настъпило времето истинската й форма да бъде разкрита. Начело на Скала трябва да застане кралица, потомка на крал Телатимос.
	— Кралица? — Ки се обърна и се затича към плевнята.
	— Аз ще говоря с него — каза Тарин. — Моля те, Тобин, нека аз да се заема. За доброто и на двама ви.
	Принцът отчаяно кимна и Тарин закрачи след оръженосеца.
	Риско се приближи и внимателно се вгледа в лицето на Тобин.
	— Това истина ли е? Искам да кажа… Аз също съм те виждал в банята и когато плувахме…
	Тобин сви рамене.
	— Самата Тобин също научи неотдавна — обясни Аркониел. — Сега й предстоят трудни времена. Налага й се да се изправи срещу Ериус и Корин, за което ще се нуждае от истински приятели.
	— Ти ще бъдеш кралица? — каза Риско, сякаш не беше чул.
	— По някакъв начин. Но ти си част от компаньоните, Риско. Познаваш Корин по-дълго от мен. — Тобин имаше усещането, че сричките в устата му са пясък. — Ако не можеш да ме подкрепиш… Ще те разбера.
	— Свободен си да поемеш обратно към Еро, ако желаеш — каза Аркониел.
	— Да се върна? Аз не планирах да се върна. Тарин беше прав одеве, Тобин. — Той се засмя кисело и протегна ръка. — Това не е кой знае каква клетва, нали?
	Тобин стисна протегнатата десница.
	— За мен е достатъчна.
	Тарин откри Ки да стои отвъд прага на плевнята, немощно отпуснал ръце.
	— Но защо той не ми е казал? — попита той с натежал от мъка глас.
	Мъжът полагаше усилия, за да овладее гнева си. Бе очаквал Ки да се представи далеч по-достойно.
	— Той нямаше представа, когато за пръв път те срещна.
	— А кога е узнал?
	— При бягството си от Еро. Айя и онази вещица са го заклели да не казва никому. Трябвало е да носи непоносима тежест, Ки, каквато ние с теб не сме в състояние да си представим.
	— Ти също си знаел!
	— Узнах преди няколко седмици. Риус също не ми бе казал, но не защото не ми се е доверявал. Сторил го е заради безопасността на Тобин. В случая няма нищо общо с нас.
	— И какво ще стане с нас сега?
	— Какво искаш да кажеш? Да не ми казваш, че си готов да служиш на принц, но не и на кралица?
	— Да служа? — Ки рязко се извърна към него. — Тарин, той е най-добрият ми приятел. Той… той е всичко за мен! Израснахме заедно, обучавахме се и се сражавахме заедно. _Заедно!_ Но кралиците нямат оръженосци. Те имат министри, генерали, любовници. Аз не съм нито едно от тези неща. Аз съм нищо. Просто един селски рицар, чийто баща е конекра…
	Тарин го зашлеви толкова силно, че Ки залитна.
	— Това ли си научил през всичките тези години? — изръмжа той, надвесен над треперещото момче. — Нима мислиш, че магьосница като Айя те е избрала безпричинно? Нима Риус би те избрал за оръженосец на сина си просто така? Нима аз бих ти поверил живота на Тобин? Човек не е способен да избере баща си, Ки, но може да избере пътя си. Смятах, че си се отърсил от тази глупост. — Трябваше да се напрегне, за да не го удари отново. — На това ли съм те учил? Да бягаш и да се свираш из тъмното?
	— Не. — Гласът на Ки трепереше, но той се постара да се изправи. От носа му се стичаше кръв, която оставаше задържана в мъха на горната му устна. — Прости ми, Тарин.
	— Чуй ме, Ки. Тобин няма никаква представа какво му предстои. Той мисли единствено за страховете си, че приятелите му ще го изоставят. Че ти ще му обърнеш гръб. От това той се бои най-силно. А какво направи ти току-що?
	Ки простена.
	— Билайри да ме тръшне. Той си мисли, че…? Тарин, не заради това избягах!
	— Тогава се върни и му го кажи.
	Тарин отстъпи встрани и Ки се затича обратно. Мъжът остана на мястото си, изчаквайки неочакваното треперене да отмине. Ръката, с която бе ударил Ки, все още пулсираше.
	С промърморена ругатня той я обърса от дрехата си. Макар и воля на боговете, предопределеният им път определено не беше лек.


	Ки надали бе отсъствал повече от няколко минути, ала за Тобин отсъствието на оръженосеца се бе проточило до вечност. Ки изникна сам, силно прегърна приятеля си, сетне коленичи и му предложи меча си.
	— Какво правиш, Ки? Изправи се! И освен това кървиш…
	Оръженосецът се изправи и го стисна за раменете.
	— Съжалявам, че побягнах. Ти просто ме изненада, това е всичко. Нищо между нас не се е променило. — С трепереща брадичка той се поколеба, загледан в лицето на Тобин. — Нали?
	Гласът на принца се отличаваше със същото неспокойство. Той отново прегърна Ки.
	— Ти си най-добрият ми приятел. Нищо не може да промени това.
	— Тогава всичко е наред! — Оръженосецът се засмя плахо, отстъпи назад и стисна ръката му.
	Тобин зърна блясъка на непролети сълзи в очите му.
	— Няма да ме изоставиш, нали, Ки?
	Пръстите на Ки го сграбчиха по-силно.
	— Не и докато все още съм жив! — промълви той, влагайки цялата си решителност в усмивка.
	Тобин му вярваше. Изпълнилото го облекчение го остави безмълвен.
	— Добре тогава — успя да изрече най-сетне принцът. — Най-добре да продължим.


	Глава петдесет и втора

	Тобин се опитваше да не мисли за това, което предстоеше. Реакцията на Ки го бе изплашила повече от каквато и да било битка. Той бе повярвал в решителните думи на приятеля си, но по време на пътуването на няколко пъти улавяше обърканите му погледи. Сякаш оръженосецът се опитваше да види непознатата, скрита под кожата на Тобин.
	_Не искам да се променям!_ С тези мрачни мисли принцът се загледа към далечните планини, закрили част от звездите. Какво ли би станало, ако просто пришпореше коня и оставеше всичко — битките, града, приятелите, ориста — зад себе си?
	Но това желание го посети само за миг. Той беше скалански воин и принц от управляващата династия. Колкото и да се страхуваше, никога не би се посрамил по такъв начин. Никога не би предал приятелите си.
	Никой не би посмял да откаже да смени конете на един скалански принц. Петимата се възползваха от спирането, за да разпространят новините за неочакваната инвазия. Призори отново виждаха морето, а час след пладне стигнаха в Атион.
	Спирайки коня си пред градските порти, Тарин подвикна към стражниците:
	— Отворете в името на принц Тобин, стопанин на Атион. Принцът се завърна!
	— Еро се намира под пленимарска обсада — обърна се Тобин към сепнатите войници веднага след като се озова в града. — Нека всички мъже да се подготвят за поход. Не, почакай! — провикна се той, когато един от стражниците понечи да се втурне. — Нека жените също се съберат. Всички, които желаят да се сражават за Скала, са добре дошли под знамената на Атион. Разбра ли?
	— Да, принце.
	— Всички да се съберат в двора на замъка.
	— Много добре, Тобин! — промърмори Аркониел, когато продължиха.
	Препускането им през града ги отведе до все още вдигнат подвижен мост. Петимата спряха на ръба на рова и Тарин се провикна към дежурните, но отговор не последва.
	Ки заслони очи и се загледа към войниците на стената.
	— Тези са от хората на Солари.
	— Отворете в името на принца! — отново изкрещя Тарин.
	Най-сетне някакъв войник се приведе от стената над портата.
	— Херцог Солари е наредил никой от Еро да не бъде пропускан. Заради шарката.
	— Кучи син! — процеди Ки.
	— Веднага спуснете моста за принца или ще увиснете за измяна! — изрева Тарин с глас, който Тобин не бе чувал до този момент.
	Аркониел бе по-спокоен:
	— Дошли сме по сериозна работа, приятелю. Веднага повикай господаря си.
	— Солари не може да прави това! — разпалено възкликна Ки, докато те изчакваха. — Тази земя принадлежи на Тобин, без значение на колко години е той сега.
	— Този, който командва замъка, командва и Атион — промърмори Тарин, вперил поглед в крепостните стени.
	— Братът бе прав — каза Тобин, обръщайки се към Аркониел. — Преди много време той ми каза, че Солари иска Атион за себе си.
	Слънцето се измести с още час, а те продължаваха да изчакват. Зад гърба им бяха започнали да се струпват въоръжени граждани. Бързо се разчу за ставащото. Тарин откри неколцина сержанти сред тях и нареди из околните селища да бъдат разпратени вестоносци. Аркониел изпрати напътствия за градските жреци.
	Две жени изникнаха от тълпата и се поклониха ниско на Тобин. Една от тях бе облечена в старомодна броня, другата носеше бялата роба и сребърна маска на илиорска жрица.
	Тобин я позна дори и маскирана.
	— Лейди Калия.
	Жрицата се поклони, показвайки многоцветните дракони върху дланите си.
	— Отдавна сънувах завръщането ви, но не очаквах то да бъде толкова скоро. Атион няма да изостави законната наследница.
	Тобин слезе от коня си и й целуна ръка.
	— Аз също няма да изоставя Атион. Значи си знаела?
	— Че ще се окажете вие? Не, Ваше Височество, но съм изключително доволна. — Тя приведе глава до неговата и прошепна: — Добре дошла, дъще на Телатимос.
	Пристигнаха още жреци. Аркониел и Калия ги придърпаха встрани и тихо започнаха да разговарят с тях. Един след друг те се обръщаха към Тобин и мълчаливо го поздравяваха, допирайки ръце до сърцата си.
	Най-сетне Солари изникна на стената и каза високо:
	— Приветствия, принц Тобин. Съжалявам за лошия прием, който си получил.
	— Не знаеш ли какво става в Еро? — изкрещя Тобин. — Вчера са изпратили пощенски гълъби. Столицата е нападната!
	Тълпата зашумя удивено.
	— Да, информиран съм — провикна се херцог Солари. — Но Атион на всяка цена трябва да остане защитен от епидемията.
	— Това не е правилно! — кресна глас от тълпата.
	— Дори и ако цената е животът на законния владетел? — изрева Тарин. — Солари, това е синът на Риус. Той е дошъл тук по заповед на краля. Собственият ти син е в столицата.
	— Междувременно пристигнаха още птици, Тарин, така че ми позволи да ти съобщя по-пресни новини. Долната част на Еро вече е изгубена. Кралят е пленен в Дворцовия кръг. Всички те ще бъдат избити много преди да успеете да се върнете.
	— Предател! — изкрещя Ки и размаха меча си.
	Херцогът не му обърна внимание.
	— Скала трябва да бъде защитена, а Атион е най-силната останала крепост. И трябва да бъде ръководен от опитен генерал. Оттегли претенцията си, принце, и аз ще те осиновя като свой наследник. Тези жреци са свидетели на обещанието ми.
	— Не! — в един глас завикаха жриците на Илиор. Останалите свещенослужители също подеха вика им. — Проклинаме те, предателю!
	— Ти имаш и други синове, Солари — отвърна му Аркониел. — Дори и ако ти повярвахме, колко дълго Тобин би останал жив сред тях?
	— И две седмици няма да минат! — извика някаква жена зад тях.
	— Няма ли кой да простреля предателя? — кресна друг.
	— Нападнете стените!
	— Обесете негодниците! Никога няма да им се подчиним.
	Ки слезе от коня си и се приближи до принца.
	— Не можеш ли да изпратиш брата срещу него, Тоб? — прошепна той.
	Но Аркониел чу думите му и просъска:
	— Никога вече не казвай подобно нещо, Ки. Дори нямаш представа какво говориш.
	Сетне магьосникът се приближи до ръба на крепостния ров и повдигна десница във въздуха, стиснал жезъла си. Лъчите на гаснещия ден изпълниха кристала със сияние.
	— Чуйте ме, всички вие, които сте в замъка, и всички, които сте се събрали зад нас. — Гласът му се понесе над събраните. — Аз съм магьосникът Аркониел, някогашен ученик на лейди Айя. Познавате ни като близки приятели на херцог Риус. По негова собствена воля ние бяхме избрани да покровителстваме единственото му дете, което сега стои като просяк пред собствените си порти!
	Солари твърди, че не иска да допусне зараза. Нима по-рано е предприемал такива мерки? Не, прави го едва сега, когато е уверен, че Еро е изгубена. Знайте това, жители на Атион. Годините чума и смърт, които търпи земята ни, са проклятието на Илиор. Проклятие, което крал Ериус донесе с узурпацията си. Той отне престола от законната владетелка на Скала. Принцеса Ариани, дъщеря на Агналейн, майка на Тобин — тя трябваше да стане кралица!
	— Думите му са истинни! — провикна се Калия, издигайки длани в знак на свято потвърждение. — Детето й стои пред вас, недокоснато от глад или зараза. Именията на принц Тобин — Атион, Цирна, Алистън, Мидълфорд, Хоукс Лий — до едно бяха пощадени. Някога не сте ли се питали защо? Аз ще ви кажа: защото в жилите му тече кръвта на Ариани! Без да го осъзнава, Тобин е бил истинският ви защитник, благословен от Илиор и Квартата.
	Усилвалото се мълвене прерасна в ликуване, но от замъка не последва отговор. Тобин се огледа нервно. Тълпата бе настроена добронамерено към него, но самият той се чувстваше беззащитен. Може би точно в този момент върху крепостните стени се прицелваха арбалетчици.
	— Сега какво? — обърна се той към Тарин.
	Калия се приближи до него и хвана стремето на коня му.
	— Преди време ви обещах помощта си. Спомняте ли си?
	— Да.
	— Но вие така и не я потърсихте. Сега ви я предлагам отново. Надайте бойния си вик. Вие сте владетелят на Атион.
	Звученето на гласа й му вдъхна надежда. Принцът наклони глава назад и изкрещя:
	— Атион! Атион за Скала и за Квартата!
	Ки и останалите подеха рева му. Събраните се присъединиха разпалено, размахвайки носни кърпички, шалове и всякакви оръжия. Звукът се разля като вълна над Тобин, изпълвайки слуха му с шумола на хубаво вино.
	А Калия повдигна ръце, за да призове тишина.
	— Ето. Чувате ли?
	Викът долиташе и отвъд стените на замъка.
	— Атион за Скала! За Квартата!
	Той преля в рев и скоро бе допълнен с непогрешимия екот на метал, сблъскващ се в метал.
	С мрачна усмивка Тарин се поклони на жрицата.
	— Много добре, милейди. Атион познава гласа на истинския си господар. Те се сражават за теб, Тобин. Повикай ги.
	— Спуснете моста! — кресна принцът, но отговор не последва.
	Те останаха неспокойно загледани в портата на крепостта. Измина още час, преди звукът на битката да утихне и над портата да изникне някакво суетене.
	Отново се бе разразило сражение, но този път то трая съвсем кратко. Стълкновението приключи с изхвърчането на някакъв човек от ръба на стената. Полетът му бе спрян от стегнатото около врата му въже. То преряза и вика му.
	Зелената копринена роба на обесения не отстъпваше на царска с пищността си. Нишките на скъпата бродерия уловиха лъчите на слънцето. Трупът остана да се полюлява.
	Това беше Солари.
	Няколко мига по-късно подвижният мост бе спуснат с трясък. От крепостта започнаха да изникват войници, които се спуснаха да поздравят принца. Някои от тях носеха зелените униформи на херцога, но скандираха името на Тобин.
	Сред тях имаше и жени, все още облечени в поли и престилки, но стискащи мечове. Една от готвачките притича до Тобин и падна на колене пред него. С две ръце тя повдигна меча си и се провикна:
	— За Атион и Квартата!
	Това бе братовчедката на Тарин, която принцът още помнеше от първото си посещение. Той слезе от коня, прие меча и й го подаде обратно с думите:
	— Изправи се, Граниа. Вече отново си капитан.
	Гръмнаха нови ликувания, отекнали сред стените и над града. На Тобин му се струваше, че звукът го издига във въздуха. Тогава Аркониел отново изникна до него.
	— Време е, Тобин! — извика магьосникът, за да надвика шума.
	— Да, зная.
	Обграден от спътниците си и върховните жреци, Тобин прекоси моста. Сражението бе оставило десетки трупове, предимно от хората на херцога. Някои от зелените униформи бяха затворени зад оградите за добитък, където бяха охранявани зорко.
	Тобин обходи двора, преценявайки ситуацията. Повечето от хората на Солари бяха избрали да подкрепят Атион.
	— Замъкът е твой, принце — каза Тарин.
	Херцогиня Савия и децата й го изчакваха на върха на стълбището. Тя държеше главата си гордо вдигната, ала в очите й личеше страх. Сърцето на Тобин се сви, когато зърна същото опасение и в очите на децата. При предишното си посещение тук той бе пирувал с тях, бе държал малката Роза на коляното си. Сега момиченцето се бе вкопчило в полата на майка си и тихо хленчеше.
	Савия се отпусна на колене.
	— Убийте ме — проплака тя, повдигайки ръце към него. — Но в името на Квартата ви умолявам да пощадите децата ми!
	— Всички вие се намирате под моя защита — увери я Тобин. — Кълна се в Квартата и законите на Скала, че нищо няма да ви се случи. — Той се огледа. — Тук ли е лейди Лития?
	— Да, принце — отвърна въпросната, излизайки напред от тълпата.
	— Лейди Лития, обявявам те за управител на Атион. Погрижи се нареждането ми да стигне до всички от гарнизона. Никой не бива да посяга или обижда херцогинята и децата й. За момента да останат под арест в покоите си. След като ги отведеш, погрижи се да бъдат издигнати моите знамена.
	— Да, принце. — Одобрението, което Тобин прочете в очите й, го зарадва много повече от досегашното ликуване. Тя се отправи към ридаещата херцогиня и я отведе вътре.
	— Сега се обърни към войниците — посъветва го Тарин.
	Със свит стомах Тобин плъзна поглед по морето от очакващи лица. Внезапно досегашният му успех преставаше да има значение.
	— Воини на Атион — поде той. Струваше му се, че гласът му е прекалено тънък и писклив. — Благодаря ви за вярната служба.
	Аркониел се приближи до него и прошепна нещо в ухото му. Тобин кимна и си пое дъх.
	— Добри ми люде, зная, че вие ме обикнахте заради баща ми и ме приветствахте като един от вас. Днес… — Заради пресъхналата си уста той замълча за момент. — Днес пленимарските бойни кораби изпълват залива на Еро. Градът гори, а враговете обсаждат портите на Дворцовия кръг.
	Принцът отново замълча, за да си събере мислите и да изчака гневните викове да утихнат.
	— Днес аз стоя пред вас не само в качеството си на дете на Риус, а и на Ариани — онази, която трябваше да стане кралица.
	Тобин отново спря, скован от страх. Започваше да се опасява, че ще припадне пред всички тях. След пореден дъх си наложи да продължи:
	— Ако иска да оцелее, Скала отново трябва да бъде оглавена от кралица. Това… Това, което ще ви кажа сега, е много странно, но…
	Принцът отчаяно се обърна към Аркониел и прошепна:
	— Не зная как да им го кажа. Моля те, помогни ми!
	Аркониел се поклони, сякаш току-що бе получил някаква сурова повеля, и повдигна ръка, за да призове вниманието на тълпата към себе си. Ки пристъпи до Тобин и отпусна ръка върху рамото му. Принцът го погледна благодарно.
	Магьосникът пъхна ръка под туниката си и извади сребърен амулет на Илиор.
	— Атионски воини, някои от вас ме познават. Името ми е Аркониел, свободен магьосник, обучавал се при Айя. Наставницата ми и аз бяхме избрани за закрилници на принц Тобин, напътствани от Африйския оракул преди шестнадесет години. Илиор бе дарила учителката ми с видение по времето, когато децата на Ариани още не бяха напуснали утробата й. Всички вие сте чували, че принцесата родила близнаци, момче и момиче. Чували сте, че момичето се родило мъртво, а само момчето оцеляло. Това не е напълно вярно. Моята господарка и аз присъствахме на раждането онази нощ, но до днес запазвахме истината в тайна.
	И днес разкривам пред вас, че от близнаците на Ариани оцеля момичето, а не момчето. По волята на Илиор и за доброто на Скала новородената получи формата на мъртвия си брат, за да не погине в ръцете на краля и неговите лакеи. Това момиче сега стои пред вас като принц Тобин.
	Настъпи мълчание. Тобин чуваше зова на патиците в рова и лая на кучета, долитащ от селото. Сетне някой изкрещя:
	— Това не е момиче!
	— Що за магия може да постигне подобно превращение? — осведоми се брадат жрец на Дална. Думите му породиха вълнение, защото всички събрани започнаха да говорят едновременно.
	Тарин, Ки и Риско се приближиха около Тобин, стиснали дръжките на мечовете си. Юмрукът на Аркониел се обви стегнато около жезъла. Но върховната жрица на Илиор бе тази, която успокои тълпата.
	Калия плесна с ръце над главата си. Страховит гръм се разнесе сред стените.
	— Оставете го да довърши! — провикна се тя. — Нима аз и братята ми от останалите храмове щяхме да стоим край тях, ако не смятахме, че думите им заслужават да бъдат изслушани? Оставете магьосника да говори!
	Аркониел й се поклони и продължи.
	— В продължение на петнадесет години вие познавахте този храбър млад воин като сина на Риус. Днес, по волята на Илиор, ще видите истинската наследница на скаланския престол. Вие сте благословени, атионци! Точно вие ще бъдете свидетели на завръщането й. Вие доказахте добротата си, като свалихте предателя Солари. Сега я заякчете, като станете свидетели редом с тези жреци.
	Сред няколко самотни възклицания и изръмжавания Аркониел накара всички около Тобин да се отдръпнат.
	— Той е прекалено открит. Не можем ли да сторим това вътре? — промърмори Тарин.
	— Не, хората трябва да видят. Моля те, Тарин, отдръпни се.
	Мъжът хвърли един последен поглед към принца, сетне отстъпи, последван от Ки и останалите. Жреците се отдръпнаха в другия край на стълбите.
	Макар че приятелите му стояха на не повече от десет крачки, Тобин се почувства изключително самотен и незащитен. Сега никой не ликуваше и не скандираше името му. От всички страни към него се взираха скептични лица.
	Калия се усмихна състрадателно, сякаш усетила нарастващия страх на принца. Останалите свещенослужители наблюдаваха с видимо неспокойство.
	Аркониел се приближи до Тобин и му даде малък сребърен нож. Принцът го позна — той бе принадлежал на Лел.
	— Тя ми го даде преди известно време. Използвай го храбро — прошепна магьосникът и целуна Тобин по бузите. Никога преди не бе правил това. — Помни какво ти казах. Започни с куклата. Бъди смел, Тобин. Твоят народ те наблюдава.
	_Моят народ._
	Цялата тълпа бе затаила дъх. Стискайки ножа, Тобин усети как страхът се оттича от него, оставяйки след себе си същия вътрешен покой, който изникваше преди битка. И все пак ръцете му леко трепереха, когато той извади куклата и внимателно пъхна режещия ръб под стегналите врата й косми. Със следващия разрез разсече захабения муселин и изсипа съдържанието на разпорената кукла. От нея изпаднаха сухи билки, късове пожълтяла вълна и парченца крехка кост. Изпадна и нещо друго, малко и сияещо, което задрънча по стълбите. Това бе златната плоча, носеща думите на Оракула. Тобин бе забравил, че я е скрил там. Плочката падна в краката на един брадат сержант, който колебливо я вдигна. Когато Аркониел му направи знак да я остави, войникът я повдигна и прошепна дрезгаво:
	— Ще ви я пазя, принце.
	В следващия момент братът изникна до Тобин, вторачил се с гладни черни очи. Ако се съдеше по внезапните викове и възклици, явно и други го виждаха.
	— Дрехите — тихо каза Аркониел. — Трябва да се съблечеш. Помогни му, Ки.
	Братът тихо просъска, когато оръженосецът се приближи, но не му попречи. Без да допуска колебание, Тобин разкопча колана, палтото и ризата и ги подаде на Ки. Присъствието на духа караше принца да настръхне. Призракът стоеше близо до него, също гол до кръста. Тобин бързо свали ботушите, чорапите, панталоните и, след кратко колебание, бельото си. Ки му се усмихна окуражаващо, докато отнасяше дрехите. Той също се страхуваше, макар да се стараеше да не го показва.
	— Всичко е наред — прошепна му Тобин, свали верижката с двата пръстена и му я подаде. — Пази ми ги.
	Ки обви юмрука си около пръстените и го притисна към сърцето си, сетне отстъпи, за да застане обратно до Тарин.
	Гол, Тобин се обърна към тълпата и подири парченцето кост, вшито в гърдите му. Откри го веднага, точно под кожата. Ръбчетата от шевовете на Лел леко дращеха пръстите му с груботата си.
	— Бързо! — просъска братът.
	Тобин се вгледа в тъмните очи на брат си, преди да повдигне сребърния нож.
	— Да.
	Придържайки костицата с два пръста, принцът притисна острия връх до кожата си. Не можеше да види действията си, но ръката му бе ловка. Той сгърчи лице, когато металът проби. Между гърдите му се плъзна струйка кръв.
	— Сечи по-дълбоко! — нареди братът.
	Тобин разряза отново, извъртайки ножа. Върхът откри целта си, в който момент тялото на принца бе пронизано от изгаряща болка. Той рухна на колене. Ножът издрънча върху каменната площадка до него.
	— Освободи ме! — изпищя братът и приклекна, за да покаже на Тобин кървящата рана, изникнала върху неговата гръд. По страните му също се стичаше кръв — кръвта на сълзите му. — Боли! Продължавай!
	Изохквайки, Тобин стисна очи и поклати глава. Болката бе прекалено силна.
	— Сега! — изкрещя жена. — Трябва да бъде сега, дъще!
	Отваряйки очи, Тобин видя призраците.
	Те го бяха обградили в кръг, всички короновани, стискащи меча на Герилейн пред себе си. Той не ги разпозна — гробищните им ликове бяха прекалено схематични, за да уловят живите им лица — но знаеше кои са. Самата Герилейн го наблюдаваше, окървавената му баба също. А онзи слаб, тъжно лик мъж край тях — той несъмнено бе Телатимос, последният законен крал.
	Студени пръсти докоснаха челото му. Тобин повдигна очи към единственото лице, което бе виждал преди. Това беше Тамир, убитата кралица. Тя му бе извикала, сега проговори отново.
	_Смелост, дъще. Трябва да го направиш сега. За Скала!_
	Някой постави ножа обратно в ръката му. Това беше Ки. Той ридаеше, докато коленичеше край Тобин.
	— Можеш да го направиш — прошепна той и се отдръпна. Изглеждаше сякаш изпраща Тобин на екзекуцията му.
	Принцът повдигна ножа. Болката от поредното впиване на метала скриви устните му. Той винаги си бе представял, че парченцето кост ще излезе лесно, като тресчица. Но плътта му се бе обвила около него — подобно на дървесна тъкан, заздравяла около пронизалия я пирон. Той отново извъртя острието и чу нечий писък. Звучеше като брата, но гърлото на Тобин остана пресипнало от него.
	Парченцето кост излезе, все още обгърнато от сурова плът. Тобин нямаше време да го усети между пръстите си — нова вълна болка го изпълни, немислима болка.
	Обви го бял огън, леден в ожесточението си. Тобин не можеше да диша, да мисли, да пищи или да чува. И все пак по някакъв начин зърна брата, почувства как духът се бори с него и минава през него, оставяйки хлад.
	И тогава болката изчезна. Тобин остана свит върху гладкия камък на върха на стълбите. Призраците все още го бяха наобиколили, но очертанията им бяха по-бледи, изградени от мрежеста сивота. Площадката около принца бе почерняла.
	А брата го нямаше.
	Оглеждайки се, той не обърна внимание на втрещените околни. Забелязваше единствено отсъствието на близнака. Освен това можеше и да го почувства: изпълваше го болезнена празнота. Двамата не се бяха сбогували, не си бяха казали нищо. Просто Тобин бе отрязал брата от тялото си и призракът си беше отишъл. Все още бе трудно за проумяване.
	— Тоб? — Топла ръка го хвана за лакътя, помагайки му да се изправи. Ки.
	Тобин посегна към него, а после застина ужасено, вторачвайки се в странната кожа, която сега покриваше ръката му. От пръстите до рамото тя висеше на дълги безцветни ивици. Приличаше на разпадаща се ръкавица. Това важеше за цялото му тяло. Някои от ивиците се влачеха около него, разкъсани от ужасяващата магия, която бе подело разкъсването. Той плахо потърка лявата си ръка и ивиците се отрониха, за да разкрият гладка, бяла кожа под себе си. Родилният белег пак си оставаше там, по-ярък от всякога.
	Той размърда пръсти и започна да разтърква ръце, обелвайки старата кожа, подобно на змия. Когато потри лице, тънката маска се отдели безболезнено. Белегът с формата на полумесец остана върху брадичката. Огънят бе пощадил косата му, но скалпът й също бе готов да се обели.
	Тобин плъзна ръце над гърдите си и внезапно спря. Едва сега осъзна напълно какво се бе случило. Старата кожа се бе изпънала, извита във формата на…
	Извита във формата на женска пазва.
	Потръпвайки, Тобин дръпна кожата надолу и се вторачи в малките си гърди.
	Тя смътно дочу разнасящото се мърморене, когато сведе глава. Момчешките й гениталии бяха увиснали в празнота. Тобин дръпна кожата над тях и ги отдели от тялото си.
	Ки се извърна, притиснал длан над устата си. Принцесата го чу да повръща.
	Възприятията й бавно премигваха. Тя все още не можеше да почувства стълбите под краката си. Тарин се озова край нея, обгърна раменете й с плащ и й помогна да остане изправена. Ки също се върна, за да й помогне да преодолее неочакваната слабост.
	Жреците и Аркониел на свой ред я наобиколиха. Наложи се наметалото отново да бъде разтворено за оглед. Тобин остана загледана в небето над главите им, прекалено безчувствена, за да изпита срам.
	— Всичко е наред, Тоб — помърмори Ки.
	— Не съм… Тобин — прошепна тя. Устните й бяха напукани, гърлото я дереше.
	— Да, сега тя трябва да носи женско име — подкрепи Калия.
	Аркониел тихо простена.
	— Така и не обсъдихме това!
	— Зная — прошепна Тобин. Призрачните кралици отново я бяха наобиколили. — Тамир, кралицата, която е била убита. Тя ми се яви… предложи ми Меча. Нейното име… — Обгръщалата я сива мъгла започваше да се отдипля. — И Ариани, заради майка ми, която трябваше да се възкачи на престола. И Герилейн, заради Илиор и Скала.
	Призрачните кралици й се поклониха, прибраха мечовете си и изчезнаха.
	Жрицата кимна.
	— Тамир Ариани Герилейн. Нека това име ви носи сила и щастие. — Обръщайки се към тълпата, която бе отново притихнала, Калия се провикна: — Аз съм свята свидетелка! Тя е жена и носи същите родилни петна и белези.
	— Аз съм свидетелка — повтори жрицата на Астелус. Останалите свещенослужители също потвърдиха.
	— Всички вие сте свидетели! — провикна се Аркониел към тълпата. — Истинската кралица се завърна. По родилния белег върху ръката й и белега върху брадичката й потвърждавам, че пред вас стои същата личност, но в истинската си форма. Тамир Втора!
	Този път убедени, хората започнаха да ликуват. Но дори и радостта им не можа да заглуши пукота, разнесъл се над Тобин. Пищният дървен панел, стоящ над вратата на замъка — в който бе вдълбан мечът на Сакор — се разцепи и рухна, за да разкрие оригиналната украса.
	Окото на Илиор отново бдеше над Атион.
	Тобин почтително повдигна ръка. Но ревът на тълпата я заля с чернотата си.


	В същия момент африйската сибила се изсмя сред мрака на пещерата си.


	Укриваща се заедно с половин дузина магьосници сред руините на столична пивница, Айя залитна и прикри лице. Ослепително бяло сияние я обгърна. Зад клепачите й постепенно потъмня образът на тъмнокоса, синеока млада жена.
	— Слава на Илиор — прошепна тя, а спътниците й отвърнаха със слова на същата почит и почуда. Сетне в един глас те извикаха:
	— Слава на Светлата! Кралицата се завръща.


	В планините северно от Алистън магьосниците от Аркониеловата Трета Ореска бяха споходени от същото видение и бързо започнаха да обсъждат видяното.


	Из цяла Скала магьосниците, някога приели малките камъчета на Айя, и много от онези, които тя бе сметнала за недостойни, видяха образа и зарониха сълзи на радост или срам.


	Видението нанесе двоен удар на Нирин, обхождащ укрепленията. Макар и преобразено, той веднага разпозна лицето. С гневен рев той издигна пестници към небето, беснеейки заради предателствата на Илиор и Солари, а също и заради неуспеха на хората му да отстранят принца.
	— Некромантство! — крещеше той, давещ се в гнева си. — Фалшиво лице, фалшива кожа! Но не всичко е решено!
	Един от сивите стражи, сглупил да се приближи към господаря си точно в този момент, изгуби зрението си и почина ден по-късно.


	Лел се събуди в дъба си и отвори магически прозорец. През него видя Тарин да носи момичето през някакъв коридор. Вещицата остана загледана в спокойното, спящо лице.
	— Кийса — прошепна тя и бе сигурна, че вижда клепачите на Тобин да трепват. — Кийса, помни ме.
	Лел удължи наблюдението си с още момент, за да се увери, че Ки е там, сетне затвори портала.
	В планините все още бе зима. Под краката й хрущеше сняг, докато тя се отправяше към езерото. Краищата му бяха заледени, но средата бе нескована.
	Вещицата се приведе над водата и видя лицето си сред нежните й дипли. Изглеждаше стара. Кръвта й не се бе оттичала след най-дългата нощ, а сред косата й почти не се виждаха черни кичури. Ако бе останала да живее сред народа си, сега щеше да има съпруг, деца и чест. Ала единственото й съжаление се отнасяше до това, че няма да остави след себе си дъщеря, която да се грижи за това свято място — за дъба и за свещения поток — отдавна изгубено за народа й.
	Тя обърна длани към невидимата луна и разля заклинанието над водата. Едничък образ изникна сред течния мрак. Вещицата го наблюдава в продължение на няколко мига, сетне се обърна и бавно се отправи към дъба, където легна върху кожите си. Там обърна длани нагоре — празни, в прием — и се заслуша в шумола на клоните.
	Той се приближи безшумно. Захабената кожа на вратата не трепна при влизането му. Лел го усети как ляга до нея, хладен като пряспа, и обгръща ръце около шията й.
	_Най-сетне се връщам при теб._
	— Добре дошло, дете! — прошепна тя.
	Ледени устни намериха нейните и вещицата доброволно отвори уста, позволявайки на демона, когото наричаха Брат, да открадне последния й дъх — както преди години тя бе откраднала първото му вдишване. Балансът бе възстановен.
	И двамата бяха свободни.


	Глава петдесет и трета

	Ериус стоеше край прозореца на стражевата кула и наблюдаваше как градът гори.
	Усилията на делителите не бяха успели да спрат гангренясването на раната му. Рамото и гърдите му вече бяха почернели, дясната му ръка бе безполезна в подуването си. Това го лишаваше от способността не само да се сражава, но и да язди — той трябваше да лежи като инвалид, заобиколен от царедворци с притеснени лица и шепнещи си слуги. Почти не бяха останали офицери, които да му донасят доклади. Стискайки меча на Герилейн, той безпомощно наблюдаваше превземането на столицата му.
	В зората на предишния ден пленимарци бяха подновили атаката си. По здрач почти цялата долна част на града бе изгубена. И сега владетелят бе принуден да гледа как претоварени с плячка коли поемат обратно към черните кораби в пристанището. В същата посока бяха отвеждани и тълпи пленници, подтиквани като животни. Собствените му поданици.
	Корин се бе оказал безполезен на бойното поле. Рейнарис непрекъснато бе стоял до него, за да го напътства, но малко след пладне бе рухнал, повален от стрела. Останал начело на по-малко от хиляда бранители, престолонаследникът се бе оттеглил зад стените на Дворцовия кръг и подготвяше отбраната му. Отвъд все още имаше скалански войници, които се сражаваха, но те не бяха достатъчни, за да отблъснат нашествениците. Хиляди вражески войници започваха да обграждат Дворцовия кръг, да блъскат портите и да запращат запалителни снаряди с катапултите си. Войници и бежанци непрекъснато сновяха между фонтаните и цистерните, стараейки се да потушат пожарите, но пламъците се разпръскваха. От покрива на Новия дворец вече се издигаше дим.
	Нириновите магьосници се бяха сражавали храбро, ала дори и те не смогваха да противостоят на вражеските некроманти. Малцината Гоначи, избегнали смъртта, се изпокриха. Освен това бяха започнали да пристигат и доклади, съобщаващи за наличието на скалански магьосници. Информацията за тях бе противоречива: Нирин твърдеше, че те нападали собствените си сънародници, а други свидетели настояваха, че въпросните предатели се сражавали на страната на Скала. Говореше се, че те притежавали контрол над елементите и дори запращали срещу враговете пълчища плъхове. На тези приказки Нирин не вярваше — никой скалански магьосник не обладаваше такава сила.
	През целия ден Ериус не бе откъсвал поглед от пътищата, отвеждащи на север. Все още бе прекалено рано да се надява, дори и ако Тобин бе успял да достигне Атион, и все пак той не можеше да се спре.
	Освен това не можеше да не почувства липсата на Риус. Изглеждаше, че настоящите обстоятелства бяха придружени от присмеха на някогашния му приятел и компаньон. Ако херцогът все още бе жив, мощта на Атион отдавна щеше да се намира край Еро и да е отблъснала неочакваното нападение. Ала Риус бе го предал. Само едно невръстно момче бе останало да доведе Солари.
	Настъпи здрач, а после и мрак, без да е пристигнало никакво предупреждение — нито вестоносец, нито гълъб. Ериус отказа да пие отварите, донесени му от дризианите, и прогони всички, продължавайки бдението си сам.
	От облегнатата на перваза дрямка го откъсна отварянето на вратата. Лампите бяха угаснали, но светлината на пожарите бе достатъчна, за да отдели очертанията на слабата фигура, застанала на прага.
	Сърцето на Ериус се сви.
	— Тобин, как така си се върнал толкова рано? Не си успял да достигнеш Атион?
	— Напротив, вуйчо, стигнах — шепнешком отговори Тобин и бавно се приближи към него.
	— Но това е невъзможно! Не и толкова бързо. А и къде са войниците ти?
	— Идват, вуйчо.
	Тобин бе застанал досами него. Лицето му оставаше скрито в сянка. Внезапно Ериус усети ужасен мраз.
	Момчето се приведе и докосна владетеля по рамото. Мразът започна да се разлива из тялото на Ериус, сковавайки го по подобие на отрова. Когато Тобин се приведе още по-ниско и светлината най-сетне откри лицето му, Ериус бе неспособен да помръдне или извика.
	— О, да, те ще дойдат — просъска братът, позволявайки на ужасения крал да огледа истинското му лице. — Но не за да те спасят, старче. Те идват, за да помогнат на сестра ми.
	Парализираният Ериус се бе вторачил неразбиращо в стоящия насреща му демон. Тогава въздухът трепна — окървавеният призрак на Ариани изникна до образа и с майчина привързаност погали разлагащата се глава. Едва тогава кралят разбра — прекалено късно. Пръстите му конвулсивно се обвиха около дръжката на меча, докато братът спираше сърцето му.
	По-късно се наложи Корин да строши пръстите на баща си, за да снеме оръжието от мъртвата му ръка.


	Глава петдесет и четвърта

	Лебеди. Бели лебеди, летящи на фона на невъзможно синьо небе.
	Тобин се надигна рязко, объркана от нещата, които виждаше около себе си.
	_Това е Атион. Стаята на родителите ми._
	Завесите на леглото бяха прибрани, отвъд прозореца се развиделяваше мъгливо утро. Свит край краката на Тобин, господин Рижавон оголи зъби в ленива прозявка, а после започна да преде.
	— Ки?
	Другата половина на огромното легло бе гладка. Никой не бе полагал глава върху възглавниците.
	Тобин слезе от леглото и с нарастващо притеснение огледа стаята. Никъде не се виждаше сламеник, нямаше и следа от Ки. Къде ли беше отишъл? Тобин се отправи към вратата, но преминалият през огледалото образ я накара да спре.
	Сега можеше да види непознатата, която бе гледала към нея откъм езерото на Лел. Принцесата пристъпи по-близо до огледалото, обхваната от ужас и удивление. Непознатата стори същото. Тя бе високо, стройно, напрегнато и ужасено на вид момиче, облечено в дълга ленена нощница. Върху брадичката й имаше сърповиден белег, розово родилно петно красеше лявата й ръка.
	Тобин бавно отдръпна нощницата. Тялото не беше толкова различно, все така жилаво. Изключение правеха малките гърди, между които зарастваше рана. Но по-надолу…
	Някой предвидлив слуга бе оставил нощното гърне на удобно място до леглото. Тобин успя да достигне до съда точно навреме, преди напъните да започнат.
	След като престана да й се гади, тя се надигна и бавно се приближи обратно до огледалото. Рижавон започна да се умилква около голите й глезени. Тобин се приведе и го взе, за да го притисне към себе си.
	— Аз съм. Вече съм Тамир — прошепна тя на котарака. Лицето й не се бе променило значително. Съдържаше повече мекота в сравнение с преди, но пак си оставаше незабележимо. Неистово сините очи пак си оставаха най-яркият й белег.
	Някой бе отстранил и последните остатъци от предишната кожа, а също бе почистил и косата й. Сега последната се спускаше плавно около лицето й. Принцесата се опита да си представи как би изглеждала с вплетени в косата панделки и украшения.
	— Не!
	Тя отново избяга от огледалото и напразно подири дрехите си. Сетне се приближи до най-близкия гардероб и рязко го разтвори. Великолепните рокли на майка й уловиха в мек блясък утрешната светлина.
	Тобин затръшна вратата, приближи се до следващия гардероб и извади една от туниките на баща си. Тя се оказа прекалено голяма, затова принцесата откачи един черен плащ и се уви в него.
	С разтуптяно сърце Тобин изтича към вратата, за да потърси Ки.
	И едва не се препъна в него. Оръженосецът дремеше върху сламеник пред вратата, облегнал гръб на стената и отпуснал брадичка върху коленете си. Стремглавото излизане го събуди. Двама войници, стоящи на пост, застанаха мирно и отдадоха чест, но принцесата не им обърна внимание.
	— Какво правиш тук? — попита тя. Никак не й харесваше новият й глас. В момента например звучеше писклив.
	— Тоб! — Ки припряно се надигна. — Аз… Не изглеждаше благоприлично…
	— Къде са ми дрехите?
	— Не бяхме сигурни какво ще поискаш да облечеш.
	— Какво ще поискам? Моите си дрехи. Онези, с които пристигнах!
	Ки се обърна към един от пазачите и заекна:
	— Предай на мадам Лития, че Тоб… че принцесата… че Тамир желае да получи дрехите, които бяха изпрани.
	А Тобин придърпа Ки в стаята и затръшна вратата след тях.
	— Аз съм Тобин, Ки! Все още съм си аз!
	Оръженосецът успя да се усмихне.
	— И да, и не. Искам да кажа… Зная, че ти все още си ти, но… Билайри да ме тръшне, Тоб, вече не зная какво да мисля.
	Объркването в очите му подхрани страха й.
	— Затова ли си останал да спиш в коридора?
	Ки сви рамене.
	— Нямаше как да се покатеря в леглото на една принцеса.
	— Престани да ме наричаш така!
	— Но сега ти си точно това.
	Тобин понечи да се извърне, но Ки я хвана за раменете.
	— Ти си тази, която трябва да бъдеш. Докато ти спеше, Аркониел разговаря с мен и Тарин. Много неща трябва да бъдат осмислени и мисля, че развитието на събитията онеправда всички ни, само че всичко това е минало и не можем да се върнем назад.
	Той плъзна длани по ръцете й, за да сключи пръсти с нейните, а Тобин потръпна под допира.
	Ки не забеляза.
	— Зная, че нямам никакво право да се оплаквам, тъй като за теб е далеч по-трудно — продължи той. Мъката ясно личеше върху лицето му. — Аз все още съм твой приятел, Тоб. Ти ме познаваш. Просто още не ми е ясно как ще продължат нещата сега.
	— По същия начин — остро каза Тобин и стисна ръцете му. — Ти си първият ми приятел — най-добрият ми приятел — и мой оръженосец. Това не се променя. Не ме интересува кой какво ще си помисли! Както и да ме наричат, за теб аз съм Тобин.
	Прекъсна ги тихо почукване. Влезе Лития, преметнала Тобиновите дрехи върху ръката си.
	— Тарин съобщава, че първите войници вече са събрани. Позволих си да ти потърся подходяща броня в съкровищницата, тъй като ти дойде без доспехи. Ще я изпратя веднага щом бъде почистена. И след като закусиш.
	— Не съм гладна.
	— Да ги нямаме такива. — Лития й се закани с пръст. — Няма да те пусна да излезеш от тази стая, преди да си се подкрепила. А какво ще кажеш и за една вана? Постарах се да те измия, докато спеше, но ако желаеш, мога да наредя да донесат вана.
	Тобин се изчерви.
	— Не. Кажи на Тарин, че искам да говоря с него. И на Аркониел.
	— Веднага, принцесо.
	Щом тя излезе, Тобин захвърли наметалото, смъкна нощницата и започна да се облича. Привързваше панталоните си, когато забеляза, че Ки се е извърнал. Ушите му се бяха зачервили.
	Принцесата се изправи в цял ръст.
	— Погледни ме, Ки.
	— Не, аз…
	— _Погледни ме!_
	Той се извърна. Видно беше, че полага големи усилия да не поглежда към малките й, заострени гърди.
	— Не исках това тяло, но щом ще трябва да свикна с него, същото се отнася и за теб.
	Оръженосецът простена.
	— Недей, Тоб. Моля те, не ми причинявай това.
	— Кое?
	Ки се извърна.
	— Ти не разбираш. Просто… просто се облечи.
	Покъртена, Тобин побърза да си нахлузи туниката и се огледа за ботушите си. Погледът й се замъгли и тя приседна на леглото, преглъщайки сълзите си. Рижавон скочи в скута й и отри глава под брадичката й. Ки също седна до нея и я прегърна през рамо, но допирът му бе напрегнат. Това също я нарани.
	— Аз съм ти приятел, Тоб. И винаги ще бъда. Но някои неща ще се променят. Аз съм объркан не по-малко от теб. Още ми е трудно да осмисля, че вече няма да можем да спим в едно легло или дори да оставаме насаме… Не зная как ще го понеса.
	— Не е нужно да става така!
	— Разбира се, че е. Непоносимо е, но трябва. — Сега гласът му бе внимателен, а също и тъжен по нов начин. — Ти си момиче, принцеса, а аз съм млад мъж. Не мога да спя в нозете ти като някой невръстен паж или… или като този котарак.
	И самата Тобин осъзнаваше истинността на думите му. Неочаквано засрамена, тя отново взе ръката му и я стисна. Нейната собствена ръка бе запазила кафявия си загар, но дланта бе загубила много от грубостта си.
	— Ще трябва отново да си изработя мазолите — каза тя. Гласът й бе прекалено нестабилен.
	— Това няма да ти отнеме дълго. Ръката на Ахра е груба като кожата на ботуш. Помни нея и всички онези жени, които срещна вчера. Ти все още си воин, също като тях. — Ки стисна ръката й над лакътя и се усмихна широко. — Тук нищо не е изгубено. Все още можеш да строшиш пръстите на Олбън.
	Тобин му кимна благодарно, после отмести Рижавон и се изправи. Тя протегна десница и каза:
	— Ти все още си мой оръженосец, Ки. Ще ти напомня тези ти думи. Нужен си ми.
	Той се изправи и стисна ръката й във воински поздрав.
	— Ще бъда твоя сянка.
	След това светът на Тобин отново изглеждаше нормален, поне за момента. Тя раздразнено погледна към светлеещия прозорец.
	— Защо са ме оставили да спя толкова дълго?
	— Ти не ни остави избор. Не беше спала два дни, а след случилото се на стълбите… Тарин каза да те оставим да почиваш, докато той събере гарнизона. Така или иначе щеше да ни се наложи да чакаме. Изненадан съм, че се надигна толкова рано.
	— Защото съм момиче? — изфуча Тобин.
	— Не, нямах това предвид… Ако аз трябваше да се разсека и да се обгърна от горещина, която да ми свали кожата, не мисля, че бих могъл да се изправя на крака толкова скоро. — Той отново стана сериозен. — Не зная каква беше тази магия, Тобин, но по едно време изглеждаше, че слънцето е слязло от небето, за да те обгърне. Приличаше и на онези магически огньове на екзекуциите. — Ки скриви лице. — Болеше ли?
	Тобин сви рамене.
	— Не си спомням много. Помня единствено кралиците.
	— Кралици?
	— Духовете им. Ти не ги ли видя?
	— Не, видях само брата. В един момент се бях изплашил, че и с двама ви е свършено, толкова зле изглеждахте. Него вече го няма, нали?
	— Да. Къде ли е отишъл?
	— При Билайри, надявам се. Трябва да ти призная, Тоб, че никак не съжалявам за отсъствието му, дори и понякога да ти е помагал.
	— Не се изненадвам — промърмори тя. — И все пак той бе последният ми близък роднина.


	Лития се завърна, водейки Тарин, Аркониел и неколцина слугини, понесли едри вързопи.
	— Как се чувстваш? — попита магьосникът. Той внимателно хвана Тобин за брадичката и огледа лицето й.
	Принцесата се отдръпна.
	— Още не зная.
	— Гладна е — каза лейди Лития, редейки огромна закуска върху масата край камината. — Мисля, че трябва да оставите принцесата най-напред да се нахрани.
	— Не ми се яде. И не ме наричай така! — тросна се Тобин.
	Тарин скръсти ръце и я изгледа сурово.
	— Няма да разговаряме, докато не се подкрепиш.
	Тобин грабна една питка и отхапа голям залък, за да удовлетвори условието на Тарин. Едва тогава осъзна глада си. Тя омете овесената питка права, взе си още една и след нейното поглъщане пристъпи към пастета. Ки се присъедини към нея, също толкова изгладнял.
	Тарин се засмя:
	— На светло не изглеждаш толкова различна. Личи по-голямата прилика с майка ти, но пък това не е лошо нещо. Обзалагам се, че ще станеш красавица след още няколко години.
	Тобин изсумтя с уста, пълна със симид — огледалото й бе показало друго.
	— Мисля, че това ще ти хареса. — Тарин се приближи до леглото и разгърна един от вързопите. С театрален жест той повдигна лъскава ризница. Брънките бяха изключително фини, под възхитения допир на Тобин приличаха на змийска кожа. Долният край, ръкавите и яката бяха украсени със златни ивици, чиято простота пак съумяваше да породи удивляващ окото рисунък. Останалите вързопи съдържаха стоманен нагръдник и шлем с подобна украса.
	— Ауренфейска изработка — каза Лития. — Дарени са на бабата на Риус.
	Бронята бе украсена с дъба на Атион, инкрустиран в злато. И нагръдникът, и ризницата се оказаха точно по мярка на Тобин. Одеждата от брънки прилепна удобно, като пуловерите, които Нари изплиташе.
	— Жените от замъка предположиха, че би искала и това — продължи Лития, повдигайки нов табард. — Има и приготвена подплата, а също сме приготвили и знаме с герба ти. Няма да допуснем стопанката на Атион да влезе в битка неразпозната.
	— Благодаря на всички ви! — възкликна Тобин, докато обличаше табарда. Тя се приближи до огледалото, където остана загледана в образа си, докато Ки й прикачваше меча. Ликът, обграден от качулката метални брънки, вече не принадлежеше на уплашено момиче. Това беше лицето, което тя бе свикнала да вижда.
	Лицето на воин.
	Отражението на Ки й се усмихна:
	— Видя ли? С въоръжението изглеждаш досущ като преди.
	— Което може да е за добро — каза Аркониел. — Не мисля, че Ериус ще посрещне с възторг новината, че има племенница, а не племенник. Тарин, погрижи се войниците да не изричат името Тамир, докато не получат нареждане.
	— Какво ли ще каже Корин? — каза Ки.
	— Добър въпрос — рече магьосникът.
	Тобин се навъси към отражението си.
	— Аз също не спирах да си мисля за това още откакто вие двамата с Лел ми показахте истината. Той не е просто мой братовчед, Аркониел, той ми е и приятел. Как да го нараня, след като той е проявявал такава доброта към мен? Не би било правилно. Но не се сещам какво мога да сторя. Корин надали ще отстъпи престола просто така.
	— Няма — потвърди Тарин.
	— Ще оставим боговете да разрешат това — посъветва магьосникът. — За момента ми се струва най-добре в Еро да се завърне принц Тобин, а не принцеса Тамир. За останалото ще мислим после.
	— Ако има после — изтъкна Ки. — Пленимарци също няма да се отдръпнат просто така. А те имат некроманти и пълчища войници. Само Сакор знае колко са в действителност.
	— Всъщност ние също поназнайваме някои неща — каза Тарин и се усмихна в отговор на изненадания поглед на Тобин. — Оказа се, че нашите магьосници могат да бъдат и страшно полезни.
	— Помниш ли онзи път, когато полетяхме до Еро? — попита Аркониел.
	— Това беше видение.
	— Нарича се заклинание за наблюдение. Аз самият нямам и понятие от военни дела, но с помощта на Тарин успяхме да пресметнем, че врагът разполага с осем хиляди бойци.
	— Осем хиляди! А с какво разполагаме ние?
	— Тукашният гарнизон включва петстотин конници, а пехотинците и стрелците са почти двойно толкова — поде Тарин. — Още няколко стотици ще трябва да оставим да охраняват замъка. Братовчед ми Орил ще остане тук в качеството си на твой маршал, а…
	— Хиляда и петстотин. Прекалено малко!
	— Това е само гарнизонът. Още при пристигането ни изпратих вести до околните барони и рицари. Други две хиляди ще поемат на път утре заедно с багажа. — Той замълча и мрачно се усмихна към Тобин. — Ще трябва да се оправяме с тях.
	— Граниа питаше дали жените може да яздят в авангарда ти — каза Лития.
	— Да, разбира се. — Принцесата се замисли за момент, припомняйки си уроците на Гарвана. — Нека само най-добрите да заемат предните редици. Останалите да стоят по-назад, докато съберат опит. В това няма нищо срамно. Кажи им, че Скала се нуждае от тях. Те са прекалено малко, за да ги хабим. — Лития понечи да излезе, но Тобин я спря. — Ти ще се присъединиш ли към нас?
	Икономката се засмя.
	— Не, принцесо, аз не съм войник. Но за снабдяването на армия зная много неща благодарение на Хейкън. Изпращали сме и дядо ти, и баща ти на множество битки. Ще получиш всичко необходимо.
	— Благодаря ти. Благодаря на всички ви. Каквото и да стане, радвам се, че имам такива приятели.


	Глава петдесет и пета

	Хиляда и петстотин бойци далеч не изглеждаха малко за Тобин, докато напускаха Атион. Ки и Риско яздеха от лявата й страна, облечени във великолепни брони. Аркониел определено не се чувстваше удобно в ризница, но Тарин бе настоял. Жреците, станали свидетели на трансформацията, също пътуваха с тях, за да потвърдят видяното в Еро. Капитан Граниа и четиридесет от бойкините й гордо яздеха сред авангарда. Повечето от тези жени бяха на възрастта на Нари и готвачката — по гърбовете им се спускаха сиви плитки. Те пееха бойни песни. Хорът на звучните им гласове въодушевяваше Тобин по неочакван начин.
	Тарин бе повишен до неин маршал и представи пред нея останалите пълководци. С някои от тях Тобин се бе запознала по време на предишните си посещения. Всички те се бяха сражавали за баща й и с готовност се заклеха във вярност и на нея, въпреки странната ситуация.
	Още в границите на Атион към тях се присъединиха още стотици бойци, дошли от именията на юг — опитни рицари, фермерски синове с копия на рамо, жени и момичета, някои все още облечени с поли. Граниа се зае да преглежда новопристигналите жени — някои от тях изпрати в задните редици, други обратно вкъщи.
	— Да можеше да се свържем с Ахра — каза Ки, кимвайки към жените. — Тя и Уна несъмнено биха искали да се присъединят към теб.
	— Новините за Еро вече трябва да са се разчули — рече Тарин. — Рано или късно ще срещнем и тях.
	По пътя си настигнаха други групи бойци, също поели на помощ към столицата — резултат от предупрежденията от вчерашния ден. Те се обърнаха към Тобин като към принц, но никой не ги поправи.
	Повечето от срещаните групи бяха селски опълчения, но малко преди здрач ги настигна лорд Киман от Илеар. Той водеше петстотин арбалетчици и двеста конници.
	Киман беше едър, червенобрад възрастен мъж, чиято ножница бе видяла множество сражения. Той слезе от седлото си и поздрави Тобин.
	— Познавах баща ви, принце. За мен е чест да служа на сина му.
	Тобин се поклони, промърморвайки благодарност. Аркониел й намигна, после отведе лорда встрани. Тарин и жреците се присъединиха към тях. Тобин видя как върховната жрица на Илиор показва длани в потвърждение на истината.
	— Мислех, че няма да казваме никому — нервно промълви Тобин.
	— Няма смисъл да лъжем благородниците — каза Ки. — Изглежда той е приятел с Тарин. Това е добро начало.
	Когато Аркониел и Тарин приключиха с обясненията, Киман се извърна и за момент се вторачи в Тобин, а после се приближи и се вгледа в лицето й, отчасти скривано от шлема и ризницата.
	— Истина ли е?
	— Да, лорде — отвърна тя. — Но аз все още съм стопанка на Атион и нося кръвта на баща си. Ще се сражаваш ли редом с мен в името на Скала, макар рано или късно това да означава изправяне срещу краля?
	Рунтавите му вежди се повдигнаха.
	— Нима не знаете? Кралят е мъртъв. Сега мечът е в ръцете на принц Корин.
	Сърцето на Тобин се сви. Тя отчаяно се бе надявала, че няма да й се наложи да се изправи срещу Корин и останалите компаньони. Сега това бе неизбежно.
	— За онези, които си спомнят думите на Оракула, вашата претенция е не по-слаба от неговата — каза й Киман. — Чували сме за вас. Сред простолюдието от години се носеха слухове за кралицата, която ще се появи и ще снеме проклятието от земята. Но не мислех, че са останали момичета от управляващата династия. — Той посочи към Аркониел и жреците. — Тяхната история бе странна, но приликата ви с Риус е очевидна. Освен това не мисля, че мощта на Атион и моят приятел Тарин биха ви подкрепили, ако нямаха основателна причина да смятат, че сте тази, която казвате.
	Лордът се отпусна на едно коляно и протегна меча си.
	— Отговорът ми е да. Нека силата на Илеар първа да се стече под знамето ви, кралице.
	Тобин прие меча и докосна коленичилия мъж по раменете, както Ериус бе сторил с Ки.
	— Все още не съм кралица, но приемам в името на Скала и Илиор.
	Киман целуна острието и го прие обратно.
	— Благодаря ви, Ваше Височество. Помнете Илеар и рода Киман с добро, когато получите короната.


	След залез спряха да се нахранят и да дадат почивка на конете, сетне продължиха. Зрееща луна надничаше иззад облаците, превръщайки калния път в ивица чернота.
	Към полунощ вече различаваха слабо червеникаво сияние сред хълмовете под южното небе — столицата все още гореше. Тарин изпрати разузнавачи, за да събере информация за предните постове на врага. Войниците пееха тихо, за да се държат будни.
	Въпреки умората, умът на Тобин се проясняваше с напредването на нощта. Сред необичайно усещане на отделеност тя привикваше с новото си тяло. Крайниците й не се бяха променили (с изключение на дразнещата мекота на дланите, за което Лития й бе дала ръкавици). Гърдите й, макар и малки, бяха станали чувствителни и усещаха всяко движение.
	Различният начин, по който се усещаше седлото, бе най-смущаващата промяна. Смущаваща беше и новата срамежливост, възникнала в моментите, когато й се налагаше да се облекчава. Все още не бе събрала смелост, за да огледа тази част от тялото си. Съжаляваше, че вече не е в състояние да остава права в тези моменти, но неудобството й се изчерпваше с това: празнотата в панталоните й не оставяше усещането за липса.
	Аркониел и Тарин се отнасяха към нея по същия начин, а Ки полагаше усилия да се присъедини към тях в това отношение. Но Риско все още я поглеждаше крадешком. Това я притесняваше, но в същото време бе и добър знак. За пръв път след смъртта на Орниъс той показваше интерес към нещо различно от собствената му смърт.
	Тя направи знак на Ки да остане на мястото си и насочи коня си встрани от главната колона, повеждайки Риско със себе си.
	— Ако си променил решението си… Ако не искаш да се изправяш срещу Корин, ще те разбера — каза му тя. — Никой няма да те спре, ако решиш да се върнеш при него.
	Риско сви рамене.
	— Предпочитам да остана. Интересно какво ще решат Ник и Лута?
	— Не зная. — Но вътрешно тя потръпна от мисълта приятелите й да я изоставят.


	Нирин влезе в залата за аудиенции, заобиколен от шестима магьосници и група сиви стражи. Малко преди залез бе пристигнал пощенски гълъб, съобщаващ, че помощта от Атион вече се събира.
	Нирин бе получил сходни вести от собствените си тамошни шпиони и възнамеряваше да унищожи тази малка надежда.
	Поражението тежко притискаше принца. Изпит и небръснат, Корин неспокойно седеше върху бащиния си трон. Мечът на Герилейн бе в ръката му, но короната оставаше на малката поставка край престола, обгърната в черен воал. Канцлер Хайлус и оставащите министри бяха до него, редом с пооределите останки от личната стража на принца и компаньоните.
	Нирин наброяваше единствено осмина компаньони на мястото на някогашните деветнадесет. Макар и през цялото това време държани в кралския двор, те вече не бяха момчета.
	Магьосникът плъзна бърз поглед на преценка по лицата им. Олбън и Урманис щяха да проявят вярност. Същото важеше и за лорд Калиел, макар че той щеше да влияе неблагоприятно на новия владетел — него Нирин си отбеляза за по-късна разправа. Оставаха само книголюбивият внук на Хайлус, незабележимият Лута и шепа оръженосци, които, за добро или за лошо, щяха да следват господарите си.
	_И наставникът им_, поправи се Нирин. Старият Порион също притежаваше известно влияние над принца. Той също трябваше да бъде наблюдаван.
	Магьосникът се приближи до подиума и се поклони на Корин.
	— Боя се, че нося лоши вести, кралю. Предаден сте.
	Трескава червенина изникна върху бледите страни на Корин.
	— Какво е станало? Кой?
	— Братовчед ви, и то по изключително долен начин.
	Нирин внимателно наблюдаваше вълните съмнение и страх, разместващите се върху юношеското лице. Докосна и ума му, който намери замаян от вино, слаб и възприемчив. Но сред компаньоните имаше и такива, които не бяха готови да повярват тъй лесно.
	— Тобин никога не би направил това! — извика Лута.
	— Тишина! — нареди Хайлус. — Разяснете думите си, лорд Нирин. Как е възможно това?
	— Илиор ме дари с видение. В началото и аз самият отказвах да повярвам на видяното, ала току-що пристигнаха сведения, потвърждаващи съзряното. Принц Тобин е вдигнал Атионския гарнизон срещу вашия васал Солари и е убил него и семейството му. Сетне си е послужил с някаква тъмна магия, за да се обвие в женска форма и се е обявил за истинската владетелка на Скала, предвещана от Африйския оракул. Точно в този момент той напредва към столицата, начело на хиляди бойци.
	— Що за идиотщини са това? — удиви се Хайлус. — Дори и ако момчето бе способно на такава измяна, командирите на Атион никога не биха повярвали на подобна история, да не говорим да го подкрепят. Трябва да има някаква грешка, лорде.
	— Уверявам ви, че не греша. Още преди края на утрешния ден сам ще получите възможност да се убедите в правотата на думите ми.
	— Нищо чудно, че той и селяндурчето му бяха толкова нетърпеливи да напуснат столицата — промърмори Олбън.
	— Затваряй си човката! — Лута скочи към по-голямото момче и с един удар го просна на земята.
	— Достатъчно! — изрева Порион.
	Калиел и Никидес отскубнаха побеснелия Лута и го издърпаха назад.
	Олбън избърса кръвта си, изправи се и изръмжа:
	— Убеден съм, че с онази негова магьосница са планирали това още от самото начало. Тя непрекъснато се дотрисаше в дома му.
	— Мадам Айя? — каза Никидес. — Тя идваше и си отиваше открито. Освен това тя е обикновена магьосница.
	— Не чак толкова обикновена — каза Хайлус. — Принце, аз познавам въпросната жена. Тя е вярна на Скала. Готов съм да се закълна, че не е некромантка.
	— Може би Тобин си е облякъл женски дрехи — предположи Урманис.
	— Не говори глупости! — кресна Лута, който все още не се бе успокоил. — Защо му е да прави това?
	— Възможно е да споделя майчината си лудост — вметна един от войниците. — Той винаги си падаше чудак.
	— Корин, помисли! — настоя Калиел. — Знаеш не по-зле от мен, че Тобин не е луд. И че никога не би те предал.
	Нирин ги остави да спорят, отбелязвайки си врагове и съюзници.
	През цялото това време Корин бе слушал търпеливо. А междувременно магията на Нирин си бе проправила път дълбоко в сърцето му, откривайки всички спотаени съмнения и страхове. Вярата на принца в Тобин все още беше прекалено силна, но това щеше да се промени, когато зърнеше истината.
	Нирин се поклони отново.
	— Продължавам да стоя зад думите си, Ваше Величество. Бъдете нащрек.


	Разузнавачите на Тобин се завърнаха точно преди изгрев-слънце и докладваха за пленимарско присъствие в близката коневъдна, намираща се на няколко мили северно от столицата. Изглежда фермата бе превърната в пленнически лагер, охраняван от стотина бойци.
	— Трябва да ги обградим, преди да нападнем — посъветва Тарин. — Колкото по-неочаквано изникнем, толкова по-голямо предимство ще имаме.
	— Да изядем звяра хапка по хапка! — засмя се Киман.
	Разузнавачите описаха разположението на враговете. Пленимарци бяха разположили постове край целия лагер. Тобин си представи как Гарвана би начертал плана за атака.
	— Не е нужно да изпращаме цялата си сила срещу толкова малка група — каза тя. — Сто конника, изникнали изневиделица, ще свършат работа.
	Капитан Граниа се бе присъединила към тях, за да изслуша доклада.
	— Нека моята рота да се заеме, Ваше Височество. От толкова отдавна не сме проливали кръв…
	— Така да бъде. Но аз ще ви поведа.
	— Това разумно ли е? — възрази Аркониел. — Ако те изгубим още в първата битка…
	— Не, тя е права — възрази Тарин. — Поискахме от тези воини да повярват в чудо. Те бързо ще се обезсърчат, ако започнат да си мислят, че следват чучело.
	Тобин кимна.
	— Когато Герилейн получила короната, всички очаквали тя да остави сражаването на генералите си. Но тя не го сторила, а влязла в битка и победила. Аз също съм благословена от Илиор кралица, освен това съм по-добре обучена.
	— Тоест, историята се повтаря. — Аркониел се замисли, сетне повдигна пръст към Тарин, Ки и Риско. — Не се отделяйте от нея, чувате ли? Мъртвият воин е по-безполезен и от чучело.


	Нахвърлиха се върху фермата с извадени мечове. Ниска пръстена стена обгръщаше къщата, плевните и три заграждения от камък и плет. Тобин и следовничките й бързо се справиха с околните постове и с дотичалите насреща им врагове.
	Това бе първият бой, който Тобин провеждаше от седлото, ала тя усещаше същото познато спокойствие, започнало да сподиря сраженията й. Принцесата мълчаливо разсичаше опитващите се да я повалят от седлото мечоносци. Сражаващите се край нея Тарин и Ки крещяха, а жените на Граниа пищяха като демони. Откъм загражденията също долитаха обнадеждените викове на пленниците.
	Риско насочи коня си в най-ожесточената битка и скочи от седлото.
	— Не! — изкрещя Тобин подире му, само че оръженосецът вече бе изчезнал. Щом той бе решил да предизвиква смъртта, нямаше с какво да му се помогне.
	Пленимарци се сражаваха решително, но бяха прекалено малко. В края на битката нито един от тях не оцеля.
	Без да обръща внимание на околните трупове, Тобин се отправи към най-близкото заграждение. То бе изпълнено с жени и деца от Еро. Те плачеха и я благославяха, а когато тя отвори вратата, се скупчиха около коня й, за да я докоснат.
	Нямаше скаланско дете, което да не е чувало страховити истории за пленимарските поробители — нещо нечувано в западните земи. Онези, които успееха да избягат, донасяха ужасни истории за мъчения и унижения.
	Една жена се вкопчи в глезена на Тобин и с ридания започна да сочи към плевнята.
	— Оставете ни! Погрижете се за тях. Моля ви, генерале, в името на Създателя, помогнете им!
	Следвана от Ки, Тобин слезе от седлото и се отправи към плевнята. Рухнала факла димеше в купчина сено. Гледката, която ги посрещна сред дима, ги накара да застинат.
	Осемнадесет голи, окървавени мъже стояха подредени край отсрещната стена, с приковани над главите ръце. Повечето от тях бяха разпрани, вътрешностите им се бяха изсипали пред краката им в ужасяващи наденични снопове.
	— Тарин! — изкрещя тя, вдигна факлата и започна да тъпче горящото сено. — Тарин, Граниа, елате тук. Доведете помощ.
	Риско също изникна, но веднага се дръпна, за да повърне.
	Тобин и останалите бяха чували страховити истории за отношението на пленимарци към пленените врагове. Сега получиха възможност да видят това със собствените си очи.
	Ръцете на клетниците бяха заковани направо за стената. Изглежда скаланската атака бе откъснала пленимарци от заниманията им, защото трима от мъжете не бяха изкормени. За ужас на Тобин се оказа, че някои от прикованите са все още живи — те се раздвижиха и започнаха да викат, когато тя се приближи.
	— Риско, върви да доведеш целители — нареди Тобин.
	Междувременно Тарин бе влязъл. Той хвана за ръката канещия се да излезе Риско.
	— Почакай. Нека първо ги огледам.
	След като го стори, боецът се приближи до принцесата и прошепна в ухото й:
	— На разпорените вече не може да се помогне. Възможно е да се мъчат с дни.
	Тобин разчете истината в очите на приятеля си и кимна.
	— Ще им помогнем.
	— Стори го. Те ще разберат, повярвай ми.
	— Но онези тримата ще спасим. За начало ще ни трябват инструменти.
	— Вече съм се разпоредил.
	При приближаването им един от тримата повдигна глава, а Ки простена.
	— Тоб, та това е Танил!
	Онзи до него бе жив, но кастриран. Третият висеше неподвижно, или мъртъв, или в безсъзнание.
	Тобин и Ки се приближиха до Танил и го повдигнаха, за да снемат тежестта от прикованите му китки.
	Танил нададе хрипливо ридание.
	— Богове, това сте вие. Помогнете ми!
	Граниа и няколко от жените й пристъпиха към работа с помощта на чифт клещи. Кастрираният изрева от болка при изваждането на пироните, но Танил издържа, стискайки зъби. Тобин и Ки го отпуснаха на земята. Риско го покри с наметалото си и отряза ивици от него, за да превърже раните.
	Танил отвори очи и погледна към Тобин. Тя свали шлема си и го погали по челото. Заради болката погледът му бе неясен.
	— Корин? — задъхано промълви той, местейки поглед между лицата на околните. — Изгубих го… Аз съм глупак! Обърнах се и той… Трябва да го открия!
	— Корин е в безопасност — увери го Ки. — Ти също. Успяхме, Танил. Тобин води атионските бойци със себе си. Всичко е наред. Лежи спокойно.
	Но Танил не разбираше. Той отметна наметалото и немощно понечи да се надигне.
	— Изгубих Корин. Трябва да го намеря…
	Червенокоса жена, която бе сред първите освободени от Тобин, коленичи до нея и я докосна по ръката.
	— Аз ще се погрижа за него и за останалите, Ваше Височество. Фермата е моя. Разполагам с всичко необходимо.
	— Благодаря ти. — Тобин се изправи и обърса лице. Някои от изкормените вече бяха свалени и покрити изцяло.
	Тарин все още се занимаваше с живите. Той пристъпи до поредния прикован и прошепна нещо в ухото му. Тобин видя как умиращият кимва. Тарин го целуна по челото и бързо заби кинжала си между ребрата му. Плененият потръпна и се отпусна. А Тарин пристъпи към следващия.
	Тобин се извърна, за да не гледа, при което едва не се блъсна в приближилата се до нея млада жена. Въпросната бе облечена в окъсана и изцапана копринена риза. Тя се отпусна на колене и промълви:
	— Простете, принце, исках само да ви благодаря…
	Сетне тя погледна нагоре и очите й се разшириха от изненада.
	— Познавам те, нали? — попита Тобин, опитвайки се да си припомни жената. Тя изглеждаше позната, но лицето й бе насинено и подпухнало. Върху рамото й личаха пресни следи от жестоко ухапване.
	— Ирена, при… — промълви тя, очевидно несигурна какво обръщение да използва.
	— Ирена? О! — Тобин се изчерви. — Ти беше…
	Куртизанката сведе глава. Върху лицето й все още се четеше объркване.
	— Вашият подарък за рожден ден.
	Усещайки погледа на Ки върху себе си, Тобин хвана ръката на Ирена и й помогна да се изправи.
	— Помня те. Помня и добротата ти.
	— Определено ми се отплатихте. Нямате представа от каква съдба ме спасявате. — Очите на Ирена се бяха изпълнили със сълзи. — Ако има още нещо, което бих могла да направя за вас…
	— Можеш да се погрижиш за ранените — отвърна Тобин.
	— Разбира се, Ваше Височество. — Ирена целуна ръцете на Тобин, сетне отиде да помага на червенокосата жена. Уви, нямаше много работа. Само още един мъж лежеше край Танил. Всички останали бяха мъртви. Войниците тихо напяваха погребални химни.
	Тарин почистваше ножа си с парцалче.
	— Да вървим, Тобин — тихо каза той. — Вече няма какво да правим тук.
	Някъде откъм къщата долетя крясък, после още един. Последваха ги скалански бойни викове.
	— Изглежда сме пропуснали неколцина — каза Тарин. — Желаеш ли пленници?
	Тобин погледна към изкормените скаланци.
	— Не. Никакви пленници.


	Глава петдесет и шеста

	Червейната дупка бе изгубена по време на четвъртия ден от обсадата. Пленимарци систематично опожаряваха кварталите на града. От разстояние Айя наблюдаваше как каменните постройки над магьосническото убежище се обвиват в пламъци. Лиман и останалите прекалено възрастни или слаби доброволно бяха предали силата си на другите магьосници — нямаше друго убежище, където да бъдат преместени.
	Столицата бе неузнаваема. Последните свободни магьосници се прокрадваха като призраци сред опустошенията. Дори враговете отбягваха пустошта, която бяха създали, струпвайки се около потъмнелите от дим стени на Дворцовия кръг.
	Същата нощ Айя и Дилиас събраха оцелелите в една опустошена житница близо до източната порта. От тридесет и осемте магьосници, които бе познавала тя, бяха останали едва деветнадесет, осем от които ранени. Сред тях нямаше воини, но всички те умееха да се придвижват незабелязано. Те нападаха малки групи, като разчитаха едни на други да се защитават срещу войници и некроманти.
	Някои от тях бяха покосени от магия — Оргеус бе погинал незабавно, попаднал в мистична експлозия. Саруел, намирала се близо до него, бе оглушала с едното ухо. Всички останали бяха покосени от мечоносци или стрелци. Нямаше пленени.
	_Погинаха толкова много безценни животи_, помисли си Айя, останала да дежури. _Толкова сила бе изгубена._
	Както бе подозирала, магьосниците можеха да черпят сила от общото си присъствие, при което ефектът на заклинанията им единствено се усилваше. Колкото по-малко оставаха, толкова по-малко сила можеха да съберат. И все пак те се бяха сражавали добре. Доколкото тя можеше да прецени, бяха убили почти всички от вражеските некроманти. Самата Айя бе убила трима — с помощта на същата горещина, с която демонстративно бе стопила чашата при първото си посещение в Червейната дупка. До този момент тя не бе използвала заклинанието срещу живо същество — цвъртящото им месо бе пръснало кожата. Гледката я бе изпълнила с доволство.
	— Какво ще правим сега? — попита млад магьосник на име Хариад. Магьосниците бяха наклякали в потъмнялата житница и споделяха малкото храна, която бяха успели да открият.
	Всички погледи се насочиха към Айя, която не бе предявявала претенции към водачество, но в крайна сметка тя бе донесла видението.
	Магьосницата остави застоялата кора, която гризеше, потърка очи и въздъхна.
	— Мисля, че направихме всичко по силите си. Не можем да се промъкнем в Дворцовия кръг или да се изправим срещу цяла армия. Но ако успеем да напуснем града, може да сме от полза на Тобин, когато тя пристигне.
	Така и решиха да постъпят. Айя и останалите окъсани магьосници изоставиха града и се възползваха от прикритието на мрака и магия, за да преминат край пръснатите вражески постове и да се отправят през северната врата.
	Сетне те поеха по същия път, по който Тобин бе напуснал три нощи по-рано. Откриха и полянката, където Иоли все още лежеше скрит. Айя очакваше да открие труп, защото той бе изпратил едно-единствено съобщение, разказващо за станалото.
	Вместо това тя го намери жив, макар и в безсъзнание. Тобин го бе оставил под един голям дъб, заедно с половин дузина манерки на удобно място. Все още пръснатите из поляната трупове бяха изкълвани от гарвани, но младият магьосник бе невредим.
	Нощта бе студена и ясна. Маговете накладоха малък огън и се разположиха да нощуват под дърветата. Айя помогна на Иоли, доколкото можа и в един момент той дойде в съзнание.
	— Сънувах… Видях я! — дрезгаво промълви той и немощно се протегна да вземе ръката на Айя.
	Магьосницата го помилва по челото.
	— Да. Всички я видяхме.
	— Значи е истина? През цялото време принц Тобин е бил предречената кралица?
	— Да. И ти си й помогнал.
	Иоли се усмихна и затвори очи.
	— Тогава всичко е наред. Останалото не е от значение.
	Айя свали залепналата превръзка от рамото му и сбърчи нос заради миризмата. Раната бе загноила, но нямаше признаци за гангренясване и жената си отдъхна. Бе се привързала към безстрашния младеж. И освен това бе започнала да разчита на него. Безчет пъти той се бе промъквал край магьосниците на Нирин, пренасяйки съобщения. Освен това бе усвоил заклинанието за изпращане на послания, нещо, което самата тя не бе успяла да овладее.
	— Саруел, донеси каквито билки са ти останали — тихо се провикна тя. Сетне се уви в наметалото си и остана облегната на дървото, докато другата магьосница промиваше раната.
	Айя превъзмогна изтощението си и насочи магическия си взор към Дворцовия кръг. Там все още кипяха сражения, макар навсякъде да лежаха тела. Тримата некроманти, които тя не бе успяла да открие, усърдно заклинаваха край портите.
	Тя насочи ума си на север, където зърна Тобин и хората й да нападат пленимарски преден пост. Водените подкрепления ги следваха.
	— Ела, кралице — промълви Айя, докато образът избледняваше. — Вземи това, което ти принадлежи.
	— Тя вече го взе — прошепна студен глас в ухото й.
	Отваряйки очи, магьосницата видя брата да клечи край нея. Бледите му устни се усмихваха жестоко.
	— Твоята работа приключи, старице. — Той посегна да вземе ръката й.
	В бездънните черни очи Айя видя собствената си смърт, но съумя да издигне защитно заклинание тъкмо навреме.
	— Не. Още не. Все още ми предстои работа.
	Заклинанието издържа, отблъсквайки демона, който оголи зъби. Освободен от Тобин, той изглеждаше още по-малко човекоподобен. Кожата му бе придобила трупен оттенък.
	— Аз не забравям — прошепна той и започна да се стопява в тъмата. — Никога не забравям.
	Айя потръпна. Рано или късно призракът щеше да вземе дължимото. Но още не.


	Гръмоподобен звук ги събуди на разсъмване. Земята се тресеше, клонки и мъртви листа се посипаха навсякъде около тях. Айя се изправи с мъка и заедно с останалите докуца до края на дърветата.
	Горичката им щеше да бъде притисната между две срещуположни вълни. От север се задаваше огромна маса хора и коне, сред които магьосницата различи знамената на Атион и Илеар. От юг се задаваха пленимарски пехотинци. Само след минути магьосниците щяха да се озоват в средата на битката.
	_А къде ли си в този момент ти, Аркониел_, почуди се тя. Но знаеше, че би било напразно да го търси. Дори и да знаеше къде е, не би имала с какво да му помогне.


	Нападението над онази ферма беше обикновен набег. Оказа се, че никакви балади и уроци не биха могли да подготвят Ки за истинската битка.
	По някакъв начин вестта за пристигането им бе достигнала в града. Бяха се отдалечили на няма и половин миля от фермата, когато видяха многобройна войска да се задава насреща им.
	Ки също бе слушал с интерес уроците на Гарвана, но в случая се радваше, че на Тобин и пълководците се пада определянето на стратегията. Единствените му мисли се свеждаха до опазването на Тобин.
	— Какъв противник имаме насреща си? — попита Тобин, спирайки коня си.
	— Около две хиляди — заяви Граниа. — И изглежда имат намерение да влязат в битка.
	Тобин се посъветва с Тарин и лорд Киман.
	— Пехотинците и стрелците да заемат предната част — нареди тя. — Атионската конница ще поеме левия фланг, илеарската ще се погрижи за десния. Аз ще остана в центъра с телохранителите си и ротата на Граниа.


	Пленимарци действително не спряха, за да преговарят или да се окопаят, а продължиха право напред, повдигнали блестящи копия. Червени, черни, златни и бели знамена се развяваха в предните им редици. Предните им линии маршируваха в плътни карета и издигаха високи правоъгълни щитове, за да се предпазват от стрелите.
	Скаланските стрелци вървяха най-отпред, в пет столюдни редици. Те се прицелиха високо и запратиха перестата си гибел към задните вражески редици. Пленимарци отвърнаха със собствен залп — Ки насочи коня си по-близо до Тобин и повдигна щит, за да я защити.
	Сред редиците не спираха да прелитат нареждания, изкрещявани от сержант към сержант. Тобин повдигна меча си и пехотинците се затичаха, за да посрещнат вражите редове.
	Принцесата изчака удобен момент, сетне отново замахна с меча и пришпори коня си напред. Ки и Тарин я обградиха. Животните им бързо преминаха в пълен галоп. Когато вече можеше да различи отделните лица на враговете, Ки изтегли меча си и заедно с останалите прибави гласа си към бойния вик.
	— Атион за Скала и Квартата!
	Те се врязаха в редовете и почти веднага спряха. Пиконосец удари коня на Тобин, който се изправи на задни крака. За един ужасяващ миг Ки видя шлема на принцесата да се очертава на фона на облаците. Сетне тя полетя надолу, падайки сред вихрушката хора и коне.
	— Тобин! — извика Тарин, опитвайки се да си проправи път до нея.
	Ки скочи от седлото, отбягвайки удари, и отчаяно започна да търси познати цветове сред стълкновението. Някакъв конник го блъсна, сетне оръженосецът бе принуден да се търколи, за да не бъде премазан от громолящите край него копита.
	Все пак бе поел в правилната посока, защото Тобин изникна пред него, лежаща по гръб край меча си. Оръженосецът избегна поредните копита и се хвърли към нея — тъкмо навреме, за да пресрещне удара на пленимарски рицар, повдигащ сабята си. Ки спря острието му със своето собствено, при което цялата му ръка се разтърси.
	Тарин изникна от множеството и стовари острието си върху шлема на противника, поваляйки го. Ки нанесе завършващия удар.
	— Елате, Кадмен е уловил конете ви! — изкрещя Тарин.
	Ки и Тобин се качиха на седлата, но скоро отново им се наложи да слязат, защото вражите редици бяха прекалено гъсти. Битката приличаше на неспирно косене. Въоръжените им ръце вече започваха да натежават от умора, а дръжките станаха хлъзгави от кръв. В един момент пленимарци им обърнаха гръб и побягнаха.
	— Какво стана? — попита Тобин, докато отново възсядаха конете си.
	— Колат! — долетя вик. — Колат пристига на помощ!
	— Колат? — изкрещя Ки. — Това е лорд Джорвай. Ахра трябва да е с него.
	Пленимарци отстъпваха усилено заради приближаващия се оранжево-зелен стяг.
	— Никаква милост! — извика Тобин и изтегли меча си. — След тях, конници, и не ги щадете!


	Иоли бе прекалено слаб, за да се надигне, а и нямаше къде да го отнесат. Затова Айя издигна защитна преграда около него, която щеше да го предпази и нямаше да позволи да бъде стъпкан. Сред листата започнаха да просъскват стрели. Магьосницата дочу вик, последван от рухването на тяло.
	— Айя, бързо! — извика Дилиас.
	Пленимарски стрелци тичаха към дърветата. Айя събра ръце със Саруел и Дилиас и те подеха заклинанието. Силата започна да струи сред съединената верига на телата им. Заедно с останалите магьосницата протегна длан към враговете. Многозъба мълния полетя към стрелците и изпепели двадесет от тях. Малцината оцелели веднага побягнаха обратно.
	— Бягайте, кучета! За Скала! — изкрещя Дилиас, заканвайки се с юмрук към гърбовете им.
	Битката кипя из полето в продължение на цялата сутрин. Магьосниците отбраняваха горичката си. Когато силите им се изчерпиха, те се покатериха на дърветата и се скриха там.
	Двете страни бяха равностойни по брой, а пленимарци бяха страховит противник. Три пъти Айя виждаше как знамето на Тобин бива пленявано, но всеки път биваше отвоювано обратно. Безсилна да помогне, магьосницата оставаше вкопчена в грубия ствол и се молеше Илиор да не позволи досегашните саможертви да бъдат обезсмислени досами столицата.
	Конните редици изникнаха от север сякаш в отговор на молитвите й. Точно минаваше пладне.
	— Това е Колат! — провикна се някой.
	— Най-малко хиляда са! — кресна друг. Последва бурно ликуване.
	Войниците от Колат нападнаха левия фланг на врага. Вражеските редици се огънаха, а конницата на Тобин с вълчи устрем побърза да се впусне след тях. Пленимарските знамена рухнаха. Последва същинско клане.


	Малцината оцелели от разгрома побягнаха обратно към града. А Тобин поведе армията си право към северната стена.
	Заелите позиция там пленимарци вече ги очакваха. Те бяха укрепили пътя и строшените порти. Зад разположените колове се бяха прикрили стрелци, които засипаха нападащите скаланци.
	За един вледеняващ момент Ки се опасяваше, че Тобин ще продължи щурма право към вражеските укрепления. Самата тя в окървавеното си ожесточение приличаше на демон. Но в един момент принцесата спря.
	Без да обръща внимание на прелитащите край нея стрели, Тобин внимателно огледа портата. Ки и Риско насочиха конете си напред, за да я защитят. Зад тях Тарин крещеше нещо.
	— Да вървим! — извика Ки, спирайки полета на две стрели с щита си.
	Тобин хвърли един последен поглед към портата, сетне обърна коня си и размаха меч, извеждайки бойците си от обсег.
	— Благословена от Сакор — промълви оръженосецът и насочи коня си след нея.
	След около четвърт миля скаланци спряха, за да се прегрупират. Тобин започна да се съвещава с лорд Киман и Тарин, а междувременно един посивял благородник и придружителите му се отправиха към нея, за да я поздравят. Ки разпозна лорд Джорвай и най-големите му синове. Съмняваше се, че лордът ще разпознае него самия — за последно Ки бе пасял свинете му преди години.
	Джорвай почти не изглеждаше променен. Разпознавайки Тобин по бронята, възрастният воин слезе от коня и протегна меча си към нея.
	— Ще приемете ли помощта на Колат, принце?
	— Да. Изправи се и знай, че Атион ти благодари — отвърна Тобин.
	Но Джорвай остана на колене, оглеждайки я изпод вежди.
	— Пред сина на Риус ли се покланям?
	Тобин свали шлема си.
	— Аз съм дъщерята на Ариани и Риус.
	Аркониел и илиорската върховна жрица пристъпиха напред.
	— Тя е предречената и казва истината — рече Калия.
	— Така е — каза Аркониел. — Присъствах на раждането на Тобин и мога да потвърдя, че в случая говорим за един и същи човек.
	— В името на светлината! — Искрено удивление изникна върху лицето на лорд Джорвай. Той бе чувал предсказанията и бе вярвал в тях. — Ще приемете ли верността на Колат, дъще на Ариани?
	Тобин прие меча му.
	— Да, и то с благодарност. Изправи се, лорде, и стисни ръката ми. Баща ми имаше високо мнение за теб.
	— Баща ви беше славен воин. Изглежда вие вървите по неговите стъпки. А ето го и капитан Тарин! — Двамата се прегърнаха. — В името на светлината, не бях те виждал от години. Радвам се да те намеря сред живите.
	Тобин се усмихна.
	— Лорд Джорвай, Ахра от Оукмаунт още ли служи при теб?
	— Тя е сред най-добрите ми капитани.
	Тобин направи знак на Ки да се приближи и отпусна ръка върху рамото му.
	— Кажи на капитан Ахра, че брат й и аз сме питали за нея. Нека ни потърси, когато си върнем столицата.
	Джорвай се вгледа по-внимателно в Ки.
	— Я виж! Ти си едно от големите момчета на Ларент, нали?
	— Да, милорд. Киротиус от Оукмаунт. И Рилмар — додаде оръженосецът.
	Джорвай се засмя гръмко.
	— Старият бандюга и челядта му ми липсват. Не се съмнявам, че сте доволна от него, Ваше Височество, ако и той се е метнал на баща си.
	— Така е — отвърна Тобин. Личеше, че откровеният възрастен боец й харесва. _И нищо чудно_, топло си помисли Ки. _Двамата си приличат._


	Равното поле, което Айя бе прекосила снощи, бе изчезнало, заменено от стотици конски и човешки трупове, останали да лежат сред разровената почва.
	Тобин бе прогонила враговете и бе продължила в настъпление, но скоро след това бе спряла, за да прегрупира силите си. Заедно с останалите магьосници Айя се отправи към нея. Неколцина от по-младите мъже пренасяха увития Иоли.
	Черен боен кон притича край тях малко след напускането на горичката. Той лудешки въртеше очи и влачеше червата си по земята. Мъртвият му ездач се поклащаше от едната страна, все още вклещен в едното си стреме.
	От всички страни на бойното поле долитаха стоновете на ранените. Скалански войници все още се суетяха да доубиват враговете и събличат труповете им.
	Еро бе обгърната в мрачината на залеза. Дворцовият кръг все още се намираше под обсада, но пред градските стени също се бяха струпали войници, готови да посрещнат подкрепленията. И тук нямаше да има изненадваща атака.
	Достигнали ядрото на армията, магьосниците бяха разпитани, сетне бяха поведени към Тобин, която разговаряше с група воини. Сред тях бяха Джорвай и Киман. Ки и Тарин също бяха с нея. С облекчение Айя разпозна и Аркониел, облечен в ризница. Младият магьосник също я видя и докосна рамото на Тобин. Принцесата се обърна, а дъхът на Айя секна.
	Това бе лицето, което Оракулът й бе показал — изморено, зацапано, некрасиво, но несломимо. Това беше тяхната кралица воин.
	— Ваше Величество — каза Айя и забърза напред, за да се отпусне на колене. Останалите магове последваха примера й. — Водя магьосници, които са верни на вас и на Скала.
	— Айя! Слава на Квартата! Откъде изникна?
	Гласът бе и различен, и същият. Тобин я изправи на крака и се усмихна мрачно.
	— Никога не си коленичила пред мен. Освен това още не съм кралица.
	— Ще бъдете. Вие най-сетне сте себе си.
	— И твоята работа приключи.
	Магьосницата я полазиха тръпки. Дали Тобин умишлено бе повторила думите на брата? Но в очите й Айя виждаше единствено приветствие и решителност.
	— А вашата работа тепърва започва, но няма да я вършите сама — каза тя на принцесата. — Това е Дилиас. Той и останалите ми спътници се опълчиха срещу Гоначите и се сражаваха в името на Еро. Те бяха с мен, когато ви намерих в онази пивница.
	— Благодаря на всички ви — каза Тобин и се поклони на опърпаните магьосници.
	— Готови сме да продължим да се сражаваме за вас, ако приемете помощта ни — рече Дилиас, покланяйки се доземи. — Разполагаме с пресни сведения за ситуацията в града. Напуснахме го снощи.
	Тобин включи и него в дискусията с главнокомандващите си, но Ки и Аркониел останаха с Айя.
	Аркониел я прегърна силно.
	— В името на светлината! — промълви той, а магьосницата осъзна сълзите си. — Успяхме — прошепна Аркониел, притиснал брадичка към рамото й. — Осъзнаваш ли, че успяхме?
	— Да, успяхме. — Айя също го притисна към себе си и се отдръпна, бършейки сълзите си. Във възторга си за момент Аркониел приличаше на някогашното момче. Сърцето й преля от обич.
	— Аз също се радвам да ви видя, госпожо — срамежливо каза Ки. — Никак не ми се искаше да ви оставям там.
	Айя се усмихна.
	— А ти си точно там, където трябва да бъдеш. Знаех си, че съм направила правилен избор.
	— Трябвало е да ми кажете повече — тихо каза той. Айя долови леко обвинение в тъмнокафявите очи, изчезнало в мига, в който оръженосецът зърна обгрижвания от целители Иоли. — Това Иоли ли е? — възкликна Ки и се приближи към младежа. — Тобин, погледни! Той все пак е оцелял!
	Тобин също дойде и коленичи край младия магьосник.
	— Слава на светлината! Бях изпратила хора да те търсят.
	Иоли повдигна ръка, за да докосне челото и сърцето си.
	— Веднага щом се възстановя, ще продължа да се сражавам за вас. Може би с течение на времето ще стана по-добър боец.
	Тобин се засмя — прекрасен и чист звук, разсеял мрачината на деня, а после се изправи и се провикна:
	— Чуйте всички, това е магьосникът Иоли, който ми помогна да избягам от Еро. Обявявам го за герой и мой приятел!
	На думите й отвърнаха радостни викове, а младежът се изчерви.
	Тобин се приближи до Айя.
	— А това е ясновидката, за която сте чували. Мадам Айя е получила видение, изпратено от самата Илиор. Тя и нейният ученик Аркониел запазиха тайната ми. Затова заслужават вечна почит.
	Двамата се поклониха и на свой ред отправиха магьоснически поздрав.
	Принцесата възседна коня си и продължи:
	— Искам да благодаря на всички ви за храбростта, вярата и лоялността. Всички, които се сражаваха редом с мен, са герои, достойни да се наричат така. Но това не е всичко, което ще искам от вас.
	Тя протегна ръка към димящия град.
	— За пръв път в дългата ни история враг е пристъпил отвъд стените на Еро. Изглежда, че шестхиляден враг ни очаква там. И ние трябва да продължим. Аз самата ще продължа. Готови ли сте да ме последвате?
	Отговорът бе оглушителен. Конят на принцесата се изправи на задни крака, а тя размаха меча си. Острието улови лъчите на залеза, за да засияе като пламенливия меч на Сакор.
	Постепенно ликуването се вля в ритъм.
	— Кралицата! Кралицата!
	Тобин повдигна ръка за тишина. Трябваше да мине известно време, но накрая редиците утихнаха достатъчно, за да може тя да се провикне:
	— Заклевам се пред вас в сърпа на Илиор, който в този момент изниква от изток, че ще стана ваша кралица. Но няма да използвам тази титла, докато мечът на Герилейн не се озове в десницата ми. Разбрах, че в момента той се намира в ръката на моя роднина принц Корин…
	Заглушиха я гневни избухвания.
	— Узурпатор!
	— Синът на чумоносеца!
	Но Тобин не бе приключила.
	— Чуйте ме, верни скаланци, и предайте думите ми на всички, които срещнете, защото това е моята воля. — Гласът й бе одрезгавял, но пак се носеше ясно. — Принц Корин носи моята кръв и аз не желая тя да бъде проливана. Всеки, който го нарани, наранява мен и ще бъде смятан за мой враг. Погледнете.
	Тя отново посочи към разрушения град.
	— Дори и докато вие го проклинате, принцът се сражава за Скала. Ние се бием в името на Еро, не против Корин! — Тобин поспря и сякаш леко залитна. — Да спасим земята си. За останалото ще се погрижим после. За Еро и за Скала!


	Аркониел си отдъхна, когато струпаните подеха вика, но Айя се навъси:
	— Тя не осъзнава ли, че Корин няма да отстъпи?
	— Може би не. А дори и да е осъзнавала, постъпката й бе правилна — отвърна той. — Не всеки благородник ще се присъедини с готовността, която показаха Киман и Джорвай. Не са малко тези като Солари, а в очите на мнозина други Корин има законно право да наследи престола. Тобин не бива да влиза в историята като родоубийца. Каквото и да стане после, подозирам, че именно тази нейна реч ще се превърне в основа на легендата й.
	— Аз не съм толкова сигурна.
	— Имай доверие на Илиор, Айя. Фактът, че тя излезе незасегната от битката, е добър знак. Също като факта, че двамата с теб стоим тук. — Той отново я прегърна. — Светлината ми е свидетел, толкова се радвам да те видя. Когато Иоли съобщи за атаката, аз… Думите му никак не бяха обнадеждаващи.
	— Аз също не очаквах да те видя толкова скоро. Да не си се научил да летиш? — попита Айя. — И какво е станало с китката ти? Да не си пострадал в боя?
	Аркониел се засмя.
	— Не, аз не съм боец. Впрегнах в употреба онова заклинание. Сещаш се, заради което изгубих пръста си.
	Айя повдигна вежда на неодобрение.
	— Транслокацията? Искаш да кажеш, че си го използвал върху себе си?
	— Внесох известни подобрения. Това беше единственият начин да стигна до нея навреме. — Той отново повдигна счупената си китка. — Не бих казал, че за момента бих могъл да го препоръчам за масова употреба, но само си помисли, Айя! Сто мили — прекосени в рамките на един миг!
	Магьосницата поклати глава:
	— Знаех си, че ще постигнеш много, момчето ми. Просто нямах представа колко бързо ще го направиш. Толкова се гордея с… — Тя рязко замлъкна, а върху лицето й изникна разтревожено изражение. — Къде е тя? Не ми казвай, че си я оставил?
	Аркониел леко отмести наметалото, за да покаже привързаната към колана му торба.
	— Ето я.
	— А ето ги тях и техните некроманти — промърмори Айя, мръщейки се към столицата. — Дръж се далеч от тях. Остани в тила ако трябва или я хвърли в една от твоите дупки. Но не позволявай да попадне в техни ръце.
	— Сетих се за това едва след пристигането си — призна Аркониел. — Бих могъл да я изпратя обратно. Витнир все още е…
	— Не. Спомни си какво ти каза Ранай. Може да има само един пазител, а детето не е избраник. Ако се стигне до най-лошото, изпрати я при мен.
	— А ако… те няма?
	— Изглежда ще е добре да се оглеждаме за наследници. — Магьосницата въздъхна. — Не зная какво общо има тя с всичко това, но поне отбелязваме напредък. Онази нощ видях Тобин, Аркониел. Останалите също. Трябва да е било свързано с развалянето на обвързващата магия. Видях лицето й със същата яснота, с която сега виждам твоето. Вие с Лел видяхте ли я?
	— Аз я видях. За Лел не мога да ти кажа, защото не съм я виждал от зимата насам. Просто изчезна. Вчера нямах време да я търся в Алистън, но Нари ми каза, че тя също не я е виждала.
	— И ти се тревожиш за нея.
	Магьосникът кимна.
	— Лел си тръгна посред зима, без да вземе почти нищо със себе си. Ако не се е върнала в имението или в дъба си… Може би не е успяла… Не се сещам къде би могла да отиде. Мисля, че тя не можеше да се върне обратно при народа си, преди братът да е свободен.
	— Така е.
	— Може би е дошла в Еро — продължи Аркониел, без сам да вярва на думите си.
	— Може би. Ами братът? Него виждал ли си?
	— Не и откакто Тобин прекъсна връзката. Тогава се появи за малко. Ами ти?
	— Зърнах го. Той още не е приключил с нас, Аркониел. — Пръстите й бяха студени, когато тя се вкопчи в ръката му. — Стой нащрек.


	Глава петдесет и седма

	Нападението на Тобин временно бе отвлякло вниманието на пленимарци от обсадата на Дворцовия кръг.
	Уморено облегнати върху стената, Лута и Никидес наблюдаваха с нарастваща надежда как малката армия на Тобин посича пленимарските редици и ги обръща в бягство. Знамето на принцесата предвождаше всяко нападение.
	Но оставащите врагове все още държаха града. Малцината защитници на Дворцовия кръг бяха изтощени от неспирното избутване на стълби и гасенето на пожари.
	Преди два дни пленимарските катапулти бяха разположени на по-висока позиция и не спираха да изливат камъни и огнени снаряди. Много от крайните вили и храмове рухнаха. Някогашните покои на компаньоните в Стария дворец бяха превърнати в лазарет, изпълнен с ранени и бездомни.
	Пленимарският предводител — маршал Харкол — на два пъти бе поискал от тях да се предадат. И двата пъти Корин бе отказал. Бранителите разполагаха с изобилие от храна и вода, но запасите им от стрели отдавна бяха свършили. Това ги принуждаваше да замерят враговете с всичко останало — мебели, павета, нощни гърнета, късове от декоративните дървета… Дори се наложи да хвърлят каменните ликове от кралската гробница.
	— Мисля, че кралиците биха одобрили — сухо бе казал канцлер Хайлус, когато някой бе предложил това. — Всяка от тях е отдала живота си за Скала. Не мисля, че малко камък би им досвидял.
	Лута смяташе, че старецът е прав. Кралица Маркира бе премазала неколцина некроманти.


	Загледан в прегрупиращите се сили на Тобин, Лута поклати глава:
	— Ти вярваш ли на онези Ниринови нелепици, Ник?
	— За това, че Тобин се обявил за момиче? — подбели очи Никидес.
	— Не, за предателството и за ламтежа към трона.
	— На това вярвам още по-малко, но Корин изглежда убеден. Освен това не ми харесва как Нирин го държи изолиран всяка нощ, за да налива вино в гърлото му и отрова в ухото му. Това ме плаши много повече от онези чернодрешковци долу.


	Тобин нападна още два пъти преди здрач, щурмувайки стени и барикадите. Пленимарските редици издържаха, но земята остана осеяна с техните мъртъвци. Малко след залез вятърът довя дъжд откъм морето и запечата небето с облаци.
	При смрачаване ново войнство изникна от юг. Знамената им останаха неясни, но Никидес каза, че приличали на рицари, вероятно от Илани и градовете от средата на крайбрежието. Те бяха поне две хиляди. Внезапно пленимарци се оказаха обградени в обгорената пустош, която бяха създали между цитаделата и пристанището. Обсаждащите Дворцовия кръг започнаха да се отдръпват. Светлината на факлите им показа, че те се разделят, за да се сражават на три фронта.


	— Не, няма да го направя! — каза Корин, гневно кръстосващ всекидневната си. Стаята вонеше на вино и страх.
	Нирин погледна към канцлер Хайлус. Старецът седеше край огнището, а умът му бе изпълнен с измяна. Но той мълчеше. Нирин имаше пълен контрол над Корин — нещо, което и самият канцлер осъзнаваше.
	Магьосникът бе убедил принца да остави компаньоните на пост пред вратата. Вътре бе останал единствено Калиел, който мрачно поглеждаше към магьосника от сенките край прага.
	Бе почти полунощ. Изникналият след залеза дъжд бързо се бе усилил в буря. Гневни повеи блъскаха ледени капки към прозорците. На моменти мълнии прорязваха нощната непрогледност.
	— Трябва да обмислите тази възможност, Ваше Величество, за доброто на Скала — увещаваше го Нирин, докато пореден вихър разтърсваше завесите. — Новопристигналите от юг са обикновени селяни. Те няма да сторят нищо. Същото важи и за армията на Тобин. Не и в това време. Те осъзнават, че врагът ги превъзхожда, и са се оттеглили. Но вражеските сапьори не са прекратили дейността си. Чувам ги всеки път, щом вятърът утихне! Всеки момент може да нахлуят тук. И какво ще правите тогава? Останали са ви само шепа закрилници.
	— Бурята се отнася и за пленимарците — възрази Калиел. Гласът му трепереше от едва сдържан гняв. — Корин, не можеш просто да побегнеш!
	— Отново — с горчива усмивка допълни Корин, пробождайки приятеля си с поглед.
	— Не казах това.
	Нирин остана удовлетворен от първата пукнатина.
	— Това няма да е бягство, лорд Калиел — меко каза той. — Ако враговете нахлуят, те ще избият всички, включително младия ни владетел. Ще влачат тялото му по улиците и ще отнесат главата му като трофей в Беншал. На победния им пир техният Повелител ще носи нашата корона и меча на Герилейн.
	Корин преустанови краченето си и стисна дръжката на големия меч, увиснал на хълбока му.
	— Той е прав, Калиел. Те знаят, че не могат да завземат цялата страна с една атака, но ако унищожат Еро, оплячкосат съкровищниците и убият последния владетел на управляващата династия, колко дълго ще изкара Скала след това?
	— Но Тобин…
	— Но Тобин е не по-малка заплаха! — кресна Корин. — Сам чу докладите. Всички следовници на Илиор, останали в града, не спират да шушукат как истинската кралица щяла да се появи, за да спаси земята. Днес бяха екзекутирани още трима свещеници, но белята вече е сторена. Още колко, преди тази паплач да разтвори вратите пред врага? Сам видя знамената на армията му. Провинцията вече се събира да го подкрепи… или да я подкрепи! — Той отвратено размаха ръце. — Няма значение каква е истината, невежите вече вярват. А и ако той успее да разкъса обсадата, какво тогава? — Принцът изтегли меча и го повдигна. — По-добре пленимарският Повелител да го вземе, отколкото един предател!
	— Грешиш, Кор! Защо отказваш да разбереш? — негодуващо извика Калиел. — Ако Тобин искаше градът да рухне, защо ни се притича на помощ? Би могъл просто да изчака нашествениците да свършат мръсната работа. Видя как се сражава той днес. Изчакай, умолявам те. Изчакай поне още ден, преди да сториш това.
	Олбън нахлу вътре и припряно отдаде чест.
	— Корин, току-що сапьорите пробиха. Портата рухна. Пленимарци нахлуват като плъхове.
	Ококорен като мъртвец, Корин се обърна към Калиел.
	— Събери телохранителите ми и компаньоните. Еро е изгубена.


	Глава петдесет и осма

	Под неспирния порой армията на Тобин бе принудена да се отдръпне и да изчака зората.
	С помощта на пики, плащове и някое и друго заклинание магьосниците успяха да издигнат няколко палатки за себе си, Тобин и офицерите й.
	Тобин и Тарин подробно разговаряха с магьосниците, за да съберат информация за врага, макар че по това време сведенията за разположението на пленимарските сили несъмнено бяха остарели.
	Някъде към полунощ сред скаланските редици се разнесе възмутен вик — червено сияние обагри небето.
	— Дворцовият кръг гори! — възкликна Ки. — Изглежда са пробили!
	Тобин се обърна към Аркониел:
	— Можеш ли да ми покажеш какво става? Както си направил с Тарин?
	— Разбира се. — Двамата коленичиха заедно върху едно постлано наметало и магьосникът взе ръцете й. — Не сме правили това откакто беше дете. Помниш ли какво ти казах тогава?
	Тобин кимна.
	— Да си представя, че съм орел.
	Аркониел се усмихна.
	— Да, това ще свърши работа. Сега си затвори очите и се издигни.
	За момент Тобин бе обгърнат от замайващо усещане, сетне видя разкаляното поле бавно да се отдалечава под нея. Илюзията бе силна. Тя долавяше дъждовните капки върху крилете си. Край нея летеше голям бухал, притежаващ очите на Аркониел. Той се понесе напред, а принцесата го последва. Двамата обиколиха пленимарските позиции край портата, сетне се понесоха към Дворцовия кръг.
	Новият дворец, храмът и свещената гора пламтяха. Навсякъде се виждаха хора, вкопчени в ожесточен бой. Този път нямаше знамена, които да й укажат местоположението на компаньоните. Цареше пълен хаос. Кръжаща над горящите дървета, Тобин погледна на юг и за свое удивление видя разположението на друга малка армия. Тя бе изникнала срещу враговете, укрепили се на портата край Просешкия мост.
	Принцесата се канеше да се стрелне натам, за да огледа по-отблизо, но в следващия момент отново се озова коленичила под капещото платнище. Зад очите й започваше да се заражда главоболие. Аркониел бе отпуснал глава в ръцете си.
	— Съжалявам — изохка той. — Покрай всичко, случило се в последните дни, съм малко изтощен.
	— С всички ни е така — каза Айя и отпусна ръка върху тила му.
	Тобин се изправи и се обърна към Тарин:
	— Трябва да нападнем веднага!
	— Не можем! — каза Джорвай.
	— Той е прав, Ваше Височество — съгласи се Киман. — Една нощна атака е винаги рискована, но с тази кал е много вероятно конете да се препънат или да се натъкнат на коловете.
	— В такъв случай ще поемем допълнителния риск. Врагът вече се намира отвъд стените на Дворцовия кръг. Ако не помогнем на бранителите, до утре сутринта няма да е останало нищо за спасяване. От южната страна има друга войска и пленимарци ще трябва да разделят силите си, за да се изправят срещу тях. Айя, могат ли твоите магьосници да ни помогнат да преодолеем стените?
	— Ще направим всичко, което е по силите ни.
	— Отлично. Ки, Риско, доведете конете ни и изпратете вестоносци. Киман, Джорвай, хората ви готови ли са да се сражават?
	— Илеар е с вас — отвърна Киман, притискайки юмрук до сърцето си.
	— Колат също — закле се Джорвай. — Ако не друго, хубавичко ще изненадаме мерзавците!


	Заповедта бързо се разнесе из лагера. Въпреки дъжда, калта и изтощението, треперещата армия на Тобин отново се построи и скоро мълчаливо напредваше към вражеските позиции. Джорвай изпрати отряд, който да отстрани предните постове. Хората му си свършиха работата добре — приближаването на скаланци остана незабелязано, а дъждът помогна напредъкът им да остане скрит.
	Айя и осем от магьосниците крачеха отпред. Те се придвижваха по пътя, стараейки се да пазят силите си за предстоящата атака. Аркониел бе негодувал заради принудителното си оставане, но наставницата му бе изтъкнала неопровержимия аргумент, че последният пазител на купата не бива да я отнася в близост до пленимарски ръце.
	Хванати един за друг като деца, за да не се изгубят в мрака, Айя и малката й група саботьори крачеха напред. Дъждът бе превърнал дирите от колела в малки поточета.
	Магьосниците спряха точно пред издигнатите колове. Те виждаха по-добре в тъмното — от тази позиция с лекота можеха да различат брадатите лица на някои от враговете, разположили се край стражевите огньове. На няколкостотин ярда зад тях се издигаше черната паст на северната порта, запушена с импровизирани барикади.
	Предварително магьосниците се бяха споразумели, че Айя ще ръководи заклинанието, защото нейните умения в тази област бяха най-развити. Останалите бяха заели позиция зад нея, допрели ръце до гърба и раменете й.
	— Нека Илиор ни помага — прошепна тя и с две ръце повдигна жезъла си. За пръв път толкова много от тях обединяваха силите си в рушително заклинание. Айя се надяваше, че тялото й ще се окаже достатъчно силно, за да понесе притока на енергия.
	Подавяйки притесненията си, тя премести жезъла в лявата си ръка и присви очи. Редицата колове и огньовете се замъглиха пред погледа й, защото останалите магьосници започнаха да вливат сила.
	Заклинанието плисна през нея. Айя бе уверена, че мощта му ще я разкъса. То съдържаше обединения устрем на горски пожар, ураган и лавина. Костите й започнаха да резонират от наплива.
	И все пак тя оцеля, за да види с изумление бледозеления огън, обгърнал барикадите. Той не приличаше на пламък, а сплав от извиващи се форми — змии, а може би дракони. Огънят стана по-ярък, а сетне избухна. Земята се разтърси. Полъхът горещ въздух блъсна магьосницата на земята. На мястото на експлозията изникна облак дим.
	Тогава земята се разтърси отново. Този път тътенът идваше откъм гърбовете им. Някой сграбчи Айя и я блъсна заедно със себе си в някаква канавка. Навсякъде около тях прелитаха конници, втурнали се към изникналата пролука. Магьосницата ги наблюдаваше като в просъница. Може би това действително бе сън, защото тя не чувстваше тялото си.
	— Успяхме! Успяхме! — възкликна Саруел, прикрила я с тялото си. — Видя ли? Айя?
	Айя искаше да й отговори, но разгърналият се мрак не й позволи.


	Внезапният блясък на магьосническата атака бе оставил танцуващи петна пред очите на Тобин, но това не я спря да поведе атаката. Както Киман бе предвидил, враговете въобще не бяха очаквали нападение.
	Киман и Джорвай нападнаха стените, а Тобин и Атинският гарнизон се отправиха към Дворцовия кръг.
	Червените пламъци на пожарите осветяваха пътя им. Горещината на пламналия дворец пресушаваше капките на дъжда, а пожарите бяха донесли почти дневна видимост.
	Заети да се сражават с бранителите на Дворцовия кръг, пленимарци не забелязаха приближаващите се в техен гръб противници. Обградена от Тарин, Ки и Риско, Тобин поведе хората си и се вряза в хаоса на сражението.
	След това случващото се изгуби отчетливост. Разровените павета затрудняваха придвижването, а познати гледки изникваха в неочаквани моменти или на неочаквани места. Портикът на кралската гробница бе празен, сякаш каменните образи на кралиците също бяха отишли да се сражават. А храмът бе изгубил колоните и покрива си.
	Към тях се присъединиха и малки групи скалански защитници, но дори и така изглеждаше, че врагът има числено превъзходство. Овъглените стени около тях улавяха грохота на битката и го запращаха обратно, усилен.
	Струваше им се, че битката се проточва с часове. Гневът на Тобин й позволяваше да надвива изтощението. Ръцете й бяха окървавени до лактите, а туниката й бе изгубила цвета си по същата причина.
	Най-сетне враговете започнаха да пооредяват. Сред тях тя дочу вик, който звучеше като:
	— Отстъпвай, отстъпвай!
	— Оттеглят ли се? — обърна се тя към Тарин, за момент останали в прикритието на гробницата.
	Той се заслуша за миг, за да се изсмее мрачно.
	— _Осс’иаваи._ Ако не се лъжа, на техния език това означава демонска кралица.
	С хихикане Ки избърса меч в дрехата си.
	— Изглежда все пак се е разчуло за теб.
	Капитан Граниа се присъедини към тях.
	— Ранена ли сте, Ваше Височество?
	— Не, просто преценявам ситуацията.
	— Обърнахме ги в бягство. Моите току-що повалиха някакъв генерал. Посякохме и повечето от онези, които се опитаха да побегнат към портата.
	— Отлично! Виждали ли сте принц Корин?
	— Аз поне не съм, Ваше Височество.
	Граниа отново се отдалечи. Тобин се протегна и се прозина.
	— Да продължаваме.
	Но точно когато се канеха да препуснат отново, тя огледа бойците си и със свито сърце попита:
	— Къде е Риско?
	Ки и Тарин се спогледаха мрачно.
	— Може би все пак е успял да удовлетвори желанието си.
	Нямаше време да скърбят за него. Още пленимарци се нахвърляха върху им, битката продължи.


	Глава петдесет и девета

	Дъждът и битката приключиха малко преди разсъмване. И последните врагове побягнаха от Дворцовия кръг, за да бъдат посечени от скаланците, завладели долната част на града. По-късно лорд Джорвай изчисли, че дори и с помощта на южните бойци, скаланци са били тройно по-малко от противниците си. Но яростта ги бе отвела до победа. Никаква милост не бе проявявана към пленените врагове. Изгревът завари чумното гробище край града пълно с вражески трупове. Няколко от черните кораби бяха успели да избягат, за да отнесат вестта за поражението в Беншал, но повечето бяха изгорени. Край скалистия бряг все още се поклащаха димящите им корпуси. На повърхността на водата сред отломките се поклащаха и трупове, с които акулите пируваха.
	В столицата вече започваха да се стичат вестоносци от околните региони. Земите на юг и запад от Еро бяха недокоснати, но на север житниците бяха опожарени, също като в града. Тъй като имаше слухове за вражески войници, успели да се оттеглят навътре в сушата, Тобин изпрати лорд Киман след тях.
	Бежанците също пристигаха обратно, а онези, които по някакъв начин бяха успели да преживеят обсадата, изникваха от скривалищата си със смях, ридания и ругатни. Те повече приличаха на призраци, отколкото на хора, докато сновяха из улиците, събличаха мъртвите и се нахвърляха върху ранените.


	От Дворцовия кръг не бе останало почти нищо. Приседнала на храмовите стълби заедно с Тарин и Ки, Тобин уморено се оглеждаше. В подножието войниците й и бойкините на Граниа стояха на пост — все още не се знаеше колко от скаланци остават верни на Корин.
	Носещият се дим придаваше здрачна нотка на деня, а вонята на мърша вече се надигаше. Стотици тела все още задръстваха тесните улици: войници и граждани, скаланци и пленимарци, нахвърляни едни до други.
	Тялото на краля бе открито в наблюдателната кула над портата. Той все още носеше мантията си, но короната и мечът на Герилейн ги нямаше. Също нямаше и следа от Корин и компаньоните. Тобин бе наредила на част от хората си да ги търсят сред мъртвите.
	Риско оставаше в неизвестност. Не бяха открили канцлер Хайлус, а Айя и останалите магьосници, подели атаката, също бяха изчезнали. Принцесата бе възложила на Аркониел откриването им. Сега й оставаше единствено да чака.
	Войници и дризиани вече пренасяха ранените към стария дворец, макар да изглеждаше, че не са в състояние да смогнат. Ята гарвани се бяха спуснали от небето и сега подскачаха сред труповете, примесвайки дрезгави крясъци на доволство със стенанията на ранените.
	Новият дворец продължаваше да гори — щеше да продължи да пламти с дни. Съкровищницата не беше обрана, но за момента оставаше изгубена под пламъци и отломки. Стотици прекрасни домове — сред които и този на Тобин — бяха изгорели до основи, а онези, които не бяха рухнали, оставаха потъмнели от сажди. Великолепните брястове, следвали алеята зад Стария дворец, бяха изчезнали. Неравните им пънове стърчаха като не дочупени зъби. Свещената гора на Дална бе почти изцяло унищожена от брадва и пламък. Старият дворец също бе пострадал от пожарите, но в далеч по-малка степен. Тренировъчният двор на компаньоните, станал свидетел на множество мними сражения, бе покрит с истински трупове. Езерото бе почервеняло.
	Ки поклати глава.
	— Билайри да ме тръшне! Изобщо спасихме ли нещо?
	— Бъди благодарен, че в този момент ние стоим тук, а не враговете — каза му Тарин.
	Макар и пропита от изтощение, Тобин намери сили да се изправи на крака.
	— Да вървим да видим кой е оцелял.


	Близо до Стария дворец генерал от бранителите на Дворцовия кръг разпозна табарда й и се отпусна на едно коляно.
	— Генерал Сконис, Ваше Височество — каза той, учудено загледан в лицето й. — Поздравявам ви за победата.
	— Благодаря, генерале. Съжалявам, че не успяхме да предотвратим цялото това разрушение. Има ли някакви новини от братовчед ми?
	Военният сведе глава.
	— Кралят напусна столицата, Ваше Височество.
	— Кралят? — остро попита Тарин. — Намерили са време за коронация?
	— Не, милорд, но у него е мечът на…
	— Остави това — прекъсна го Тобин. — Казваш, че е напуснал Еро?
	— Да, Ваше Височество. Веднага щом портите рухнаха, компаньоните и лорд Нирин го отведоха.
	— Избягал е? — невярващо каза Ки.
	— Бе отведен на безопасно място, милорд — гневно отвърна генералът. Още по-силен гняв пролича и в погледа му. Ясно беше кому е верен.
	— И кое е това място? — осведоми се Тарин.
	— Лорд Нирин каза, че щял да изпрати вест. — Военният дръзко погледна към Тобин. — У него са короната и мечът. Той е наследникът.
	Ки гневно пристъпи към него, но Тарин го хвана за ръката и каза:
	— Истинската наследница стои пред теб, Скорус. Върви и разпространи вестите. Никой верен скаланец няма основания да се бои от нея.
	Онзи отново отдаде чест и се отдалечи.
	— Това не ми харесва — изръмжа Тарин. — Трябва бързо да провъзгласиш присъствието си.
	— Да. — Тобин се огледа. — Старата зала за аудиенции е непокътната. Разпрати съобщение, че всеки, който е способен да ходи, трябва незабавно да се яви там. Ще се обърна към поданиците си.
	— Ще са ти нужни и повече стражи. Граниа, събери гвардия от шестстотин бойци. Нека се строят в предната градина.
	Граниа веднага се отправи да изпълни нареждането.
	Тобин понечи да тръгне към двореца, но спря, защото зърна две познати окървавени фигури да се приближават откъм градините. Това бяха Риско и Уна.
	— Ето те! — възкликна Уна. Тя се приближи до Тобин, огледа я и засрамено сведе поглед. — Риско се опита да ми обясни, но аз не можех да си представя…
	— Съжалявам — искрено отвърна Тобин. Можа да види, че Уна все още носи на врата си златния меч. — Преди нямаше как да ти кажа. Не исках да те заблуждавам с напразни надежди.
	Уна успя да се усмихне криво.
	— Зная. Просто… Няма значение.
	— Значи това е момичето, породило онзи скандал? — каза Тарин и протегна ръка към нея. — Радвам се да ви видя отново, лейди Уна.
	— Сега съм конник Уна — гордо каза тя. — Тобин и Ки успяха да направят воин от мен. — Тя замълча и се загледа в дима, издигащ се от единия край на Стария дворец. — Предполагам не си чувал новини за близките ми?
	— Не — каза Тобин. — Да ги потърсиш ли си дошла?
	Уна кимна.
	— Късмет тогава. И… Уна? Нуждая се от още хора за стражата си. Когато се върнеш, попитай Ахра дали би искала да се присъедини. А аз ще говоря с Джорвай.
	— Ще го сторя. И ти благодаря. — Уна забърза по посока на дима.
	— Какво стана с теб, Риско? — попита Ки.
	— Нищо — мрачно отвърна другият оръженосец. — След като се оказахме разделени, се натъкнах на хората на Ахра отвъд портите.
	— Радвам се, че се върна. Боях се, че сме те изгубили — каза му Тобин.
	Риско кимна.
	— Опожарихме сградата на Гоначите.
	— На това му казвам аз добре прекарана нощ! — възкликна Ки. — А вътре имаше ли магьосници?
	— Не, за съжаление. Убихме всички сиви униформи, които намерихме, но белоробите си бяха отишли. Ахра и бойците й изнесоха сандъчетата със злато, освободиха затворниците и подпалиха мястото.
	— Едно от малкото места в града, които заслужаваха да изгорят — отбеляза Ки.


	Коридорите и помещенията на някогашния им дом ехтяха от настойчивите викове на ранените — викове за помощ, за вода, за облекчението на смъртта. Тобин и останалите трябваше да си подбират пътя внимателно, за да не стъпчат лежащите, разположени по пода в почти непроходима гъстота. Някои лежаха върху матраци, сламеници, купчини дрехи или завеси. За други импровизираните постели не бяха стигнали и те се бяха разположили направо на земята.
	Възрастна целителка в изцапана роба коленичи пред Тобин.
	— Вие сте онази, за която говореха жреците на Илиор, нали?
	— Да, стара майко, аз съм — отвърна принцесата. Ръцете на жрицата също бяха окървавени до лактите, но от лекуване, а не от убиване. Внезапно Тобин бе обзета от силно желание да се измие. — Огънят може да се разпространи. Добре ще е всички, за които това е възможно, да бъдат пренесени долу в града. Ще изпратя коли.
	— Боговете да ви благословят, кралице! — каза жената и бързо се отдалечи.
	— Не можеш да се измъкнеш от титлата — отбеляза Ки.
	— Така е, само че Корин вече си я е присвоил.
	При влизането им в компаньонското крило някой извика името й. Тобин последва слабия глас и откри Никидес да лежи на мръсен сламеник близо до вратата на трапезарията. Той бе гол до кръста, а ребрата от лявата му страна бяха превързани с потъмнял плат. Лицето му беше пребледняло, а дъхът му излизаше накъсан.
	— Тобин… Това наистина ли си ти?
	— Ник! Смятах те за мъртъв! — Тобин коленичи и допря манерката си до устните му. — Да, аз съм. Ки и Риско също са тук.
	За момент Никидес се вгледа в нея, а после затвори очи.
	— В името на светлината, истина е. Смятахме, че Двубрадко лъже, а излиза… Никога не бих си помислил…
	Тя отдръпна манерката и притисна студената му ръка между дланите си.
	— Промяната е по-малка, отколкото си мислиш. А ти как си? Кога те раниха?
	— Корин ни нареди — Той замълча и простена болезнено. — Стигнахме до вратата, но тогава се натъкнахме на многоброен… — Никидес отново замълча, сетне прошепна: — Никога не съм бил сносен боец.
	— Жив си. Единствено това е от значение — каза Ки и също се отпусна на колене, за да повдигне главата на приятеля си. — Къде са Лута и другите?
	— Той и Бариеус ме намериха… После не съм ги виждал. Сигурно са отишли с Корин. Той напусна столицата.
	— Узнахме — рече Тобин.
	Никидес се навъси:
	— Това беше работа на Нирин. Той не спираше да… — След нов хриплив дъх Ник сгърчи лице. — Дядо е мъртъв. Не успя да избяга от пожара в Новия дворец. — Момчето стисна ръката й по-силно. — Мъчно ми е, че той не доживя да види… Ти наистина ли си момиче? — Лека червенина изникна по бледите му страни. — Имам предвид…
	— Да, доколкото мога да потвърдя. Сега да се погрижим за теб. Раната ти позволява ли да бъдеш преместван?
	Ник кимна:
	— Простреляха ме, но не сериозно. Дризианите казаха, че ще оздравея.
	— Разбира се, че ще оздравееш. Ки, помогни ми да го пренесем в старата ни стая.


	Драпериите и чаршафите ги нямаше, но леглото все още бе използваемо. След като отпуснаха Никидес върху матрака, Тарин отиде да донесе вода.
	— Принц Тобин? — плахо попита глас откъм гардеробната. Балдус надникна откъм прага, сетне притича до Тобин и ридаещ се хвърли в прегръдките й. Не изглеждаше ранен.
	— Всичко е наред — каза тя и неловко го потупа по гърба. — Свърши. Победихме.
	Балдус изхълца и се отдръпна, поглеждайки я с насълзено лице.
	— Молай ми каза да се скрия. Пуснахме соколите на свобода и скрихме скъпоценностите ви, после той ме сложи в големия сандък с дрехи и ми каза да не излизам, докато той не се появи. Но той не се появи. Никой не се появи. И после ви чух… Къде ли е отишъл?
	— Сигурно е отишъл да помогне на сражаващите се. Но битката вече свърши и скоро Молай трябва да се върне — рече тя, макар сама да не вярваше на думите си. — Вземи манерката ми. Изпий я цялата, сигурно си жаден. Върви да потърсиш Молай сред ранените, ако желаеш. Веднага щом го откриеш или намериш някой друг познат, върни се да ми кажеш.
	Балдус обърса лице и се поизправи.
	— Да, принце. Толкова се радвам, че се върнахте невредим!
	И момчето отърча, а Ки поклати глава.
	— Той дори не забеляза.


	Звукът на познат глас събуди Айя.
	— Айя? Айя, чуваш ли ме?
	Тя отвори очи и видя коленичилия над нея Аркониел. Беше ден. Цялото тяло я болеше, беше й много студено, но поне беше жива.
	С негова помощ тя се изправи и установи, че е лежала встрани от пътя близо до мястото, където снощи бяха нападнали стената. Някой я бе издърпал от канавката и я бе увил в плащ. Саруел и Дилиас седяха до нея. Малко по-далеч тя видя и други магьосници, които й се усмихваха с видимо облекчение.
	— Добро утро — каза Аркониел, но усмивката му бе насилена.
	— Какво стана?
	Нямаше и следа от врага. Скалански войници охраняваха стените, а през портата влизаха цивилни.
	— Какво е станало? — засмя се Саруел. — Успяхме, но едва не те убихме.
	_Не ще влезеш._
	Защо думите на брата изникнаха точно сега в съзнанието й? Нали бе оцеляла.
	— А Тобин? Тя…
	— Джорвай намина по-рано днес и каза, че е останала невредима. Уверен е, че боговете я покровителстват. И изглежда е прав в убеждението си.
	Айя бавно се изправи. Беше се схванала, но не изглеждаше да е пострадала сериозно.
	Конен хералд изникна от портата и препусна надолу по пътя, крещейки:
	— Вървете в тронната зала на Стария дворец. Всички скаланци да се отправят към тронната зала на Стария дворец.
	Дилиас я хвана за ръката и се усмихна широко.
	— Ела. Младата кралица ни зове.
	— Това са най-приятните думи, които съм чувала в последно време. — Айя се засмя, сякаш отърсила се от сковаността и болката. — Да вървим. Третата Ореска трябва да присъства на първото обръщение на кралицата.
	Точно тогава Саруел я хвана за ръката.
	— Погледни! Долу в пристанището!
	Малък кораб се носеше към опустошените кейове. Квадратното му платно се отличаваше с непогрешим тъмночервен оттенък и носеше образа на голямо бяло око над извърнат към него полумесец.
	Айя почтително докосна сърцето и клепачите си.
	— Изглежда Илиор има ново послание за нас, и то неотложно, щом самият Оракул пристига, за да го донесе.
	— Но как? Откъде е знаел? — удиви се Аркониел.
	Айя го потупа по ръката.
	— Що за Оракул не би знаел, момчето ми?


	Златните врати на тронната зала бяха разтворени широко. Влизайки, придружена от гвардейците си, Тобин завари помещението препълнено. Събраните войници и граждани мълчаливо се отдръпнаха, за да направят път. Към принцесата бяха насочени стотици погледи.
	Мълчанието се отличаваше от онова в Атион. Тукашното изглеждаше заредено със съмнение и известна заплаха. Тобин бе наредила на телохранителите си да вървят с прибрани оръжия. Тарин неохотно се бе съгласил, но двамата с Ки не спираха да оглеждат тълпата.
	Някои от кепенците бяха свалени и следобедната светлина нахлуваше през прашните прозорци. Открити мангали от двете страни на каменния престол хвърляха червеникаво сияние върху белия мрамор на стъпалата. Там бяха струпани жреци, очакващи Тобин. Сред тях тя разпозна придружаващите я от Атион. Калия стоеше на челно място, без маска. От магьосниците все още нямаше и следа.
	Каменният трон бе почистен от разположените по него гнезда и покрит с кадифени възглавнички. Сигурно по времето на някогашните кралици бе изглеждал точно така. Но Тобин се чувстваше прекалено нервна, за да сяда.
	За момент тя остана смълчана, припомнила си подозрението, което бе зърнала в погледа на генерал Сконис. Ала вече нямаше връщане назад.
	— Ки, помогни ми — каза накрая тя и започна да разкопчава колана на меча си. С негова помощ тя свали табарда, ризницата и подплатата. Накрая Тобин разпусна косата си и призова столичните жреци. — Погледнете ме. Докоснете ме, за да потвърдите пред събраното множество, че съм жена.
	Един от жреците на Дална прокара ръце по раменете и гръдта й, сетне допря длан до сърцето й. Прониза я усещане, напомнящо топъл летен бриз.
	— Тя е жена и носи кръвта на династията — обяви той.
	— Така казваш ти! — извика някой в тълпата. Други подеха вика.
	— Така казва Африйският оракул! — прогърмя дълбок глас от входа на залата. Айя и Аркониел стояха на прага, обградили мъж в зацапано наметало.
	Тълпата отново се раздели, за да направи път на новодошлите. Айя се поклони дълбоко. Тобин видя, че магьосницата се усмихва.
	А мъжът отметна наметалото си. Под него той носеше тъмночервена роба. Изпод нея той извади сребърна жреческа маска и я постави пред лицето си.
	— Аз съм Имонус, върховен жрец от Афра и пратеник на Оракула — оповести той.
	Илиорските жреци покриха лица с ръцете си и коленичиха.
	— Носиш ли белезите? — обърна се той към Тобин.
	— Да. — Принцесата нави ръкава си. Жрецът се изкачи до върха на подиума и огледа ръката и брадичката й.
	— Това е Тамир, кралицата на Илиор, която бе показана на тази магьосница във видение — обяви свещенослужителят.
	Айя се присъедини към тях и положи ръка върху рамото на Тобин.
	— Бях там в деня, когато Оракулът разкри образа пред нея. Аз бях този, който вписа видението й в свещените свитъци. Днес съм дошъл, за да донеса дар за новата ни кралица. Ваше Величество, през всичките тези години съхранявахме това за вас.
	Имонус повдигна ръка. Други двама жреци в червени роби влязоха в залата, понесли нещо върху дълга носилка. След тях крачеха неколцина люде в дрипави одежди.
	— Магьосниците на Еро — каза Айя.
	Двамата жреци отнесоха товара си в подножието на подиума и го оставиха на пода. Нещо голямо и плоско лежеше върху носилката. Бе увито в тъмночервен плат, върху който беше избродирано сребърно око.
	Самият Имонус слезе по стълбите, за да разгърне плата. Лъскаво злато улови светлината на пламъците. Застаналите най-близо възкликнаха удивено — в подножието на трона изникна тънка златна плоча с човешки бой. Върху него бяха гравирани думи в стария писмен стил, достатъчно големи, за да бъдат разчетени от всички присъстващи в залата — двамата жреци изправиха плочата.
	_Дордето Телатимида властвува, Скала нивга не ще бъде сразена._
	Тобин благоговейно докосна сърцето и дръжката на меча си.
	— Плочата на Герилейн!
	Жрецът кимна.
	— Ериус нареди тя да бъде разрушена, също както нареди унищожението на стелите, които някога се издигаха на видни места — продължи той с боботещия си глас. — Но жреците от столичния храм я запазиха и тайно я отнесоха в Афра, където тя остана скрита, за да очаква завръщането на истинска кралица.
	Чуйте ме, жители на Еро, вие, които стоите сред руините на града си. Сама по себе си тази плоча не представлява нищо. Но думите, които тя носи върху себе си, са записали самата повеля на Илиор, увековечена от първата нейна кралица. Пророчеството се изпълни — същото, което бе останало да живее в сърцата на вярващите, макар и трепнали в дълга си.
	Чуй ме, народе на Скала. На този подиум стои Тамир, дъщеря на Ариани и всички кралици, властвали преди нея, дори самата Герилейн. Оракулът не спи и не се лъже. Оракулът не би изпратил този дар на една изменница. Тамир бе показана във видение още преди да бъде зачената, преди Ериус да узурпира мястото на сестра си, преди Агналейн да потъне в мрака на безумието. Онзи, който се усъмнява в думите ми и този дар, изразява съмнение към Светлата. Вие спяхте, скаланци. Събудете се и погледнете. Истинската кралица ви освободи, а сега е застанала пред вас, за да разкрие истинското си лице и истинското си име.
	Тобин настръхна, когато неясната фигура на жена бавно започна да се оформя край нея. След натрупалата се солидност тя можа да види, че духът е момиче на нейните години, облечен в дълга синя рокля. Над нея призрачната девойка носеше кожена броня, на която бе поставена древната скаланска емблема с полумесец и пламък. Мечът на Герилейн, който образът стискаше пред лицето си, изглеждаше съвсем нов. Кичурите на косата й бяха черни, а очите й се отличаваха с познат син цвят.
	— Герилейн? — прошепна Тобин.
	Призрачното момиче започна да старее пред очите й. То се превърна в жена със стоманеносива коса и бръчки на грижа, обградили устата и очите.
	_Дъще._
	Сега мечът бе нащърбен и потъмнял от кръв, но сияеше по-ярко. Тя го протегна към Тобин, точно както бе постъпил и призракът на Тамир, а в очите й блестеше предизвикателство. _Той ти принадлежи. Вземи го._
	Когато Тобин протегна ръка, призракът изчезна. Погледът на принцесата остана насочен към един от прозорците. От него се откриваше гледка към димящите градини, руините на града и обсипаното с отломки пристанище.
	_Дордето Телатимида властвува…_
	— Тоб?
	Разтревоженият шепот на Ки я сепна. Приятелите й я наблюдаваха притеснено. Лицето на африйския жрец все още бе скрито зад маската, но в тъмните му очи блестеше същото предизвикателство.
	— Тобин, добре ли си? — отново попита Ки.
	С ръка, която не усещаше тежестта на меча, тя издигна оръжие към тълпата и се провикна:
	— Заклевам се в тази плоча и в меча, който не е тук, че ще служа вярно на Скала. Аз съм Тамир!


	Глава шестдесета

	Налия се събуди, някой рязко отваряше вратата й. Стаята все още бе мрачна — изключение правеше тънката ивица звездно небе, видима през двата прозореца на кулата.
	— Милейди, събудете се. Всички са се побъркали!
	Това бе пажът й. Детето звучеше ужасено. Страхът му можеше да бъде усетен съвсем ясно — досущ като вездесъщата влага, обгръщаща тази крепост.
	С гневно изсумтяване дойката се обърна в леглото.
	— Побъркали са се? Кой се е побъркал? Ако това е поредният от кошмарите ти, Алин, жив ще те одера!
	— Не, Вена, чуй. — Налия притича до прозореца, който гледаше към крепостния ров. И го отвори. Далече под себе си тя различи движението на факли. Ехтеше стомана. — Какво става, Алин?
	— Сивите стражи избиват гарнизона!
	— Трябва да залостим вратата! — Вена запали свещ от въглените на мангала, след което помогна на Алин да премести тежкото резе. Сетне остави момчето да трепери край вратата, донесе шал за Налия и се заслуша в необяснимата суматоха.
	Най-сетне битката заглъхна. Налия се притисна към дойката си, защото настъпилата тишина бе още по-страшна. Долиташе единствено далечният плисък на вълните.
	— Милейди, погледнете! — Алин посочи към другия прозорец, обърнат към пътя на провлака. Дълга редица факли бързо напредваше към крепостта. Скоро Налия можеше да различи отделните ездачи и чуе дрънченето на сбруи и ризници.
	— Нападение! — прошепна тя.
	— Пленимарците са тук — започна да вие Вена. — Дална, спаси ни!
	— Но защо им е на сивите стражи да нападат другите войници? Какво означава това?
	Измина почти час, преди да чуят стъпки откъм стълбището на кулата. Вена и Алин избутаха Налия в най-отдалечения ъгъл и я прикриха с телата си.
	Вратата се разклати.
	— Налия, скъпа, аз съм. В безопасност си. Отвори.
	— Нирин! — Налия притича до дверта и с усилие отмести резето. — Това на пътя ти ли беше? Ако знаеш само как ни изплаши! — Тя разтвори вратата и скочи в прегръдките на любимия си.
	Двама сиви стражници стояха зад него.
	— Какво става? — попита младата жена. При вида им страхът й припламна отново. Нирин никога не допускаше други да се качват в кулата й. В мрачната светлина червените ястреби върху униформите им изглеждаха гарвановочерни. — Алин каза, че войниците се сражавали едни с други.
	Нирин внимателно я отдели от себе си, при което брадата му погъделичка рамото й.
	— Бунт и измяна, мила, но вече всичко свърши и няма от какво да се страхуваш. Дори ти нося прекрасни новини. Но те са само за твоите уши.
	Изчервявайки се от възторг, Налия отпрати Вена и Алин. Войниците им направиха път, но останаха.
	— Мили, толкова ми липсваше…
	Налия се опита да го прегърне отново, ала магьосникът не й позволи. Тя погледна към обичното му лице. За момент й се стори, че очите му я наблюдават безчувствено, само че това несъмнено се дължеше на някаква игра на светлината. Девойката направи крачка назад и се омота по-плътно с шала си.
	— Нещо не е наред. Кажи ми, моля те.
	Той отново се усмихна. Същата шегобиеща светлина придаде злоба на мимиката му.
	— Днес е голям ден, Налия. Голям ден.
	— Какво искаш да кажеш?
	— Искам да те запозная с един човек.
	След кимване от негова страна войниците отстъпиха встрани, за да пропуснат друг мъж. Шокираната Налия се вкопчи в шала си.
	Той бе млад и много красив, но освен това бе мръсен, небръснат и вонеше отблъскващо. Все пак тя разпозна герба върху зацапаната му туника и се отпусна на колене пред него.
	— Принц Корин?
	— Крал Корин — меко поправи Нирин. — Представям ви лейди Налия.
	— Това ли е тя? — Отвратата в очите на младия владетел я вледени далеч по-рязко от нощния мраз.
	— Уверявам ви в най-благородния й произход — каза Нирин и се накани да си иде.
	С нарастващ ужас Налия гледаше как любимият й започва да затваря вратата след себе си.
	— Представям ти новия ти съпруг, Налия.


	Скаланската година

	I. Зимно слънцестоене — Нощта на скръбта и празникът на Сакор: честване на най-дългата нощ и предстоящото удължаване на дните.
	1. Сарисин: добитъкът се отелва.
	2. Достин: поправяне на огради и плетове. Засяване: грах и боб за фураж.
	3. Клесин: засяване на овес, пшеница, ечемик, ръж. Започва риболовният сезон. Възобновява се корабоплаването.


	II. Пролетно равноденствие — Фестивал на цветята. Честване на плодородието.
	4. Литион: добиване на сирене и масло. Засяване: коноп, лен.
	5. Нитин: разорава се земята, оставена на угар.
	6. Горатин: плевене. Стригане на овце.


	III. Лятно слънцестоене.
	7. Шемин: косене, прибиране на реколтата.
	8. Лентин: прибиране на реколтата.
	9. Ритин: нивите биват разорани и засети с пшеница или ръж.


	IV. Есенно равноденствие — отправяне на благодарност за реколтата.
	10. Ерасин: търсене на жълъди с помощта на прасета.
	11. Кеммин: разораване за пролетта. Убиват се угояваните животни. Край на риболовния сезон. Заради бурите корабоплаването става опасно.
	12. Цинрин: работа в дома, включително вършитба.


	$id = 11895
	$source = Моята библиотека
	__Издание:__
	Автор: Лин Флюълинг
	Заглавие: Скритият воин
	Преводач: Радин Григоров
	Година на превод: 2014
	Език, от който е преведено: английски (не е указано)
	Издание: първо (не е указано)
	Издател: MBG Books; Ем Би Джи Тойс ЕООД
	Град на издателя: София
	Година на издаване: 2014
	Тип: роман
	Националност: американска
	Печатница: „Мултипринт“ ООД
	Редактор: Елиза Чернева
	Коректор: Катрин Якимова
	ISBN: 978-954-2989-47-9
	Адрес в Библиоман: https://biblioman.chitanka.info/books/6562

